{
  "sourceId": "111158",
  "code": "00000G11U4ZTI4PSLBP302FC711NURVJ",
  "url": "https://legislatie.just.ro/Public/FormaPrintabila/00000G11U4ZTI4PSLBP302FC711NURVJ",
  "fetchedAt": "2025-04-15T18:38:01.183Z",
  "paragraphCount": 44,
  "paragraphs": [
    "DECIZIE nr. 977 din 25 iunie 2009",
    "referitoare la excepţia de neconstituţionalitate a dispoziţiilor art. 7 alin. (1) din Ordonanţa de urgenţă a Guvernului nr. 119/2007 privind măsurile pentru combaterea întârzierii executării obligaţiilor de plată rezultate din contracte comerciale",
    "EMITENT",
    "CURTEA CONSTITUŢIONALĂ",
    "MONITORUL OFICIAL nr. 618 din 14 septembrie 2009",
    "Ioan Vida - preşedinte",
    "Nicolae Cochinescu - judecător",
    "Aspazia Cojocaru - judecător",
    "Acsinte Gaspar - judecător",
    "Petre Lăzăroiu - judecător",
    "Puskas Valentin Zoltan - judecător",
    "Augustin Zegrean - judecător",
    "Antonia Constantin - procuror",
    "Mihaela Senia Costinescu - magistrat-asistent",
    "Pe rol se află soluţionarea excepţiei de neconstituţionalitate a dispoziţiilor art. 7 alin. (1) din Ordonanţa de urgenţă a Guvernului nr. 119/2007 privind măsurile pentru combaterea întârzierii executării obligaţiilor de plată rezultate din contracte comerciale, excepţie ridicată de Societatea Comercială AD Consult - S.R.L. din Bucureşti în Dosarul nr. 16.824/299/2008 al Judecătoriei Sectorului 1 Bucureşti.",
    "La apelul nominal lipsesc părţile, faţă de care procedura de citare a fost legal îndeplinită.",
    "Reprezentantul Ministerului Public pune concluzii de respingere a excepţiei de neconstituţionalitate ca fiind neîntemeiată, invocând jurisprudenţa Curţii Constituţionale în materie.",
    "CURTEA,",
    "având în vedere actele şi lucrările dosarului, reţine următoarele:",
    "Prin Încheierea din 8 decembrie 2008, pronunţată în Dosarul nr. 16.824/299/2008, Judecătoria Sectorului 1 Bucureşti a sesizat Curtea Constituţională pentru soluţionarea excepţiei de neconstituţionalitate a dispoziţiilor art. 7 alin. (1) din Ordonanţa de urgenţă a Guvernului nr. 119/2007 privind măsurile pentru combaterea întârzierii executării obligaţiilor de plată rezultate din contracte comerciale, excepţie ridicată de Societatea Comercială AD Consult - S.R.L. din Bucureşti.",
    "În motivarea excepţiei de neconstituţionalitate autorul susţine că dispoziţiile criticate instituie norme discriminatorii între părţile procesuale, întrucât dau posibilitatea judecătorului de a cere explicaţii şi lămuriri, precum şi de a solicita efectuarea plăţii sumei datorate ori de a media o înţelegere între părţi, înainte de a cunoaşte actele şi mijloacele de probă ale debitorului. Aşa fiind, se aduce atingere principiului imparţialităţii instanţei, consacrat în art. 124 din Constituţia României. De asemenea, prin limitarea posibilităţii administrării de probe, este încălcat dreptul la un proces echitabil în ceea ce priveşte egalitatea de arme procesuale.",
    "Judecătoria Sectorului 1 Bucureşti apreciază excepţia ca fiind neîntemeiată, rolul activ al judecătorului nu poate ridica suspiciuni în privinţa obiectivităţii acestuia, ci, dimpotrivă, exprimă preocuparea magistratului de a lămuri cauza sub toate aspectele, utilizând toate instrumentele procedurale care îi stau la dispoziţie.",
    "În conformitate cu dispoziţiile art. 30 alin. (1) din Legea nr. 47/1992, încheierea de sesizare a fost comunicată preşedinţilor celor două Camere ale Parlamentului, Guvernului şi Avocatului Poporului, pentru a-şi formula punctele de vedere cu privire la excepţia de neconstituţionalitate.",
    "Avocatul Poporului apreciază că excepţia de neconstituţionalitate este neîntemeiată, textele de lege criticate fiind în deplină concordanţă cu prevederile constituţionale invocate.",
    "Preşedinţii celor două Camere ale Parlamentului şi Guvernul nu au comunicat punctele lor de vedere cu privire la excepţia de neconstituţionalitate.",
    "CURTEA,",
    "examinând încheierea de sesizare, punctul de vedere al Avocatului Poporului, raportul întocmit de judecătorul-raportor, concluziile procurorului, dispoziţiile legale criticate, raportate la prevederile Constituţiei, precum şi Legea nr. 47/1992, reţine următoarele:",
    "Curtea Constituţională a fost legal sesizată şi este competentă, potrivit dispoziţiilor art. 146 lit. d) din Constituţie, precum şi ale art. 1 alin. (2), ale art. 2, 3, 10 şi 29 din Legea nr. 47/1992, să soluţioneze excepţia de neconstituţionalitate.",
    "Obiectul excepţiei de neconstituţionalitate îl constituie prevederile art. 7 alin. (1) din Ordonanţa de urgenţă a Guvernului nr. 119/2007 privind măsurile pentru combaterea întârzierii executării obligaţiilor de plată rezultate din contracte comerciale, publicată în Monitorul oficial al României, Partea I, nr. 738 din 31 octombrie 2007, texte de lege care au următorul conţinut: \"Pentru soluţionarea cererii, judecătorul dispune citarea părţilor, potrivit dispoziţiilor Codului de procedură civilă referitoare la pricinile urgente, pentru explicaţii şi lămuriri, precum şi pentru a stărui în efectuarea plăţii sumei datorate de debitor ori pentru a se ajunge la o înţelegere a părţilor asupra modalităţilor de plată. Citaţia va fi înmânată părţii cu 3 zile înaintea termenului de judecată.\"",
    "În opinia autorului excepţiei de neconstituţionalitate, prevederile legale criticate contravin dispoziţiilor constituţionale cuprinse în art. 21 alin. (3), art. 24 alin. (1) şi art. 124 alin. (2) şi art. 6 paragraful 1 din Convenţia pentru apărarea drepturilor omului şi a libertăţilor fundamentale.",
    "Examinând excepţia, Curtea constată că prin Decizia nr. 1.001 din 7 octombrie 2008, publicată în Monitorul Oficial al României, Partea I, nr. 774 din 18 noiembrie 2008, a statuat că \"prevederea de lege criticată este în sensul aplicării rolului activ al judecătorului, care, la soluţionarea pricinilor în primă instanţă, are obligaţia de a încerca împăcarea părţilor. Faptul că, potrivit aceluiaşi text de lege, judecătorul citează părţile pentru explicaţii şi lămuriri şi stăruie în efectuarea plăţii sumei datorate nu înseamnă că acesta se antepronunţă, întrucât hotărârea se va da numai după ce judecătorul va analiza toate probele aflate la dosar, inclusiv cele propuse de debitor. Mai mult, art. 10 din actul normativ criticat dispune că ordonanţa de plată se va emite numai în urma verificării cererii pe baza înscrisurilor depuse, a declaraţiilor părţilor, precum şi a celorlalte probe administrate, instanţa constatând că cererea este întemeiată.\"",
    "Soluţia şi considerentele deciziei pronunţate sunt aplicabile şi în cauza de faţă, deoarece nu au intervenit elemente noi, de natură să determine reconsiderarea jurisprudenţei Curţii.",
    "Pentru considerentele expuse mai sus, în temeiul art. 146 lit. d) şi al art. 147 alin. (4) din Constituţie, precum şi al art. 1-3, al art. 11 alin. (1) lit. A.d) şi al art. 29 din Legea nr. 47/1992,",
    "CURTEA CONSTITUŢIONALĂ",
    "În numele legii",
    "DECIDE:",
    "Respinge excepţia de neconstituţionalitate a dispoziţiilor art. 7 alin. (1) din Ordonanţa de urgenţă a Guvernului nr. 119/2007 privind măsurile pentru combaterea întârzierii executării obligaţiilor de plată rezultate din contracte comerciale, excepţie ridicată de Societatea Comercială AD Consult - S.R.L. din Bucureşti în Dosarul nr. 16.824/299/2008 al Judecătoriei Sectorului 1 Bucureşti.",
    "Definitivă şi general obligatorie.",
    "Pronunţată în şedinţa publică din data de 25 iunie 2009.",
    "PREŞEDINTELE CURŢII CONSTITUŢIONALE,",
    "prof. univ. dr. IOAN VIDA",
    "Magistrat-asistent,",
    "Mihaela Senia Costinescu",
    "-------"
  ]
}