[
  {
    "sourceId": 111092,
    "code": "00000G1NTAEHW16BDYD3LNHFFU45R7AL",
    "url": "https://legislatie.just.ro/Public/FormaPrintabila/00000G1NTAEHW16BDYD3LNHFFU45R7AL",
    "fetchedAt": "2025-04-11T10:03:01.283Z",
    "chunkIndex": 0,
    "type": "text",
    "text": "DECIZIE nr. 935 din 23 iunie 2009\nreferitoare la excepţia de neconstituţionalitate a dispoziţiilor art. 6 şi art. 31 din Legea nr. 85/2006 privind procedura insolvenţei\nEMITENT\nCURTEA CONSTITUŢIONALĂ\nMONITORUL OFICIAL nr. 612 din 9 septembrie 2009\nIoan Vida - preşedinte\nNicolae Cochinescu - judecător\nAspazia Cojocaru - judecător\nAcsinte Gaspar - judecător\nPetre Lăzăroiu - judecător"
  },
  {
    "sourceId": 111092,
    "code": "00000G1NTAEHW16BDYD3LNHFFU45R7AL",
    "url": "https://legislatie.just.ro/Public/FormaPrintabila/00000G1NTAEHW16BDYD3LNHFFU45R7AL",
    "fetchedAt": "2025-04-11T10:03:01.283Z",
    "chunkIndex": 1,
    "type": "text",
    "text": "Puskas Valentin Zoltan - judecător\nAugustin Zegrean - judecător\nAntonia Constantin - procuror\nIoana Marilena Chiorean - magistrat-asistent\nPe rol se află soluţionarea excepţiei de neconstituţionalitate a dispoziţiilor art. 6 şi art. 31 din Legea nr. 85/2006 privind procedura insolvenţei, excepţie ridicată de Societatea Comercială Laton Cons - S.R.L. din Ovidiu în Dosarul nr. 9.675/118/2007 al Tribunalului Constanţa - Secţia comercială.\nLa apelul nominal se constată lipsa părţilor, faţă de care procedura de citare este legal îndeplinită.\nReprezentantul Ministerului Public pune concluzii de respingere a excepţiei de neconstituţionalitate.\nCURTEA,\navând în vedere actele şi lucrările dosarului, constată următoarele:\nPrin Încheierea din 29 ianuarie 2009, pronunţată în Dosarul nr. 9.675/118/2007, Tribunalul Constanţa - Secţia comercială a sesizat Curtea Constituţională cu excepţia de neconstituţionalitate a dispoziţiilor art. 6 şi art. 31 din Legea nr. 85/2006 privind procedura insolvenţei, excepţie ridicată de Societatea Comercială Laton Cons - S.R.L. din Ovidiu într-o cauză comercială, în baza Legii nr. 85/2006."
  },
  {
    "sourceId": 111092,
    "code": "00000G1NTAEHW16BDYD3LNHFFU45R7AL",
    "url": "https://legislatie.just.ro/Public/FormaPrintabila/00000G1NTAEHW16BDYD3LNHFFU45R7AL",
    "fetchedAt": "2025-04-11T10:03:01.283Z",
    "chunkIndex": 2,
    "type": "text",
    "text": "În motivarea excepţiei de neconstituţionalitate, autorul acesteia susţine, în esenţă, că dispoziţiile de lege sunt neconstituţionale, deoarece stabilesc o diferenţiere între creditori diferiţi în ceea ce priveşte instanţa competentă să judece cauza privind realizarea creanţei fiecăruia, iar, pe de altă parte, susţine că stabilirea posibilităţii de a introduce direct cererea de declanşare a procedurii falimentului, fără o procedură prealabilă de verificare a stării de insolvenţă a debitorului, creează o limitare a libertăţii comerţului şi poate genera încălcarea concurenţei loiale.\nTribunalul Constanţa - Secţia comercială apreciază că excepţia de neconstituţionalitate este nefondată.\nPotrivit dispoziţiilor art. 30 alin. (1) din Legea nr. 47/1992, încheierea de sesizare a fost comunicată preşedinţilor celor două Camere ale Parlamentului, Guvernului şi Avocatului Poporului, pentru a-şi exprima punctele de vedere asupra excepţiei de neconstituţionalitate.\nAvocatul Poporului consideră că dispoziţiile de lege criticate sunt constituţionale, cu referire la jurisprudenţa Curţii Constituţionale.\nPreşedinţii celor două Camere ale Parlamentului şi Guvernul nu au comunicat Curţii Constituţionale punctele lor de vedere asupra excepţiei de neconstituţionalitate.\nCURTEA,\nexaminând încheierea de sesizare, punctul de vedere al Avocatului Poporului, raportul întocmit de judecătorul-raportor, concluziile procurorului, dispoziţiile de lege criticate, raportate la prevederile Constituţiei, precum şi dispoziţiile Legii nr. 47/1992, reţine următoarele:\nCurtea Constituţională a fost legal sesizată şi este competentă, potrivit dispoziţiilor art. 146 lit. d) din Constituţie, precum şi ale art. 1 alin. (2), ale art. 2, 3, 10 şi 29 din Legea nr. 47/1992, să soluţioneze excepţia de neconstituţionalitate.\nObiectul excepţiei de neconstituţionalitate îl constituie dispoziţiile art. 6 şi art. 31 din Legea nr. 85/2006 privind procedura insolvenţei, publicată în Monitorul Oficial a României, Partea I, nr. 359 din 21 aprilie 2006, cu modificările şi completările ulterioare, dispoziţii care au următorul cuprins:\n- Art. 6: \"Toate procedurile prevăzute de prezenta lege, cu excepţia recursului prevăzut la art. 8, sunt de competenţa tribunalului în a cărui rază teritorială îşi are sediul debitorul, astfel cum figurează acesta în registrul comerţului, respectiv în registrul societăţilor agricole sau în registrul asociaţiilor şi fundaţiilor, şi sunt exercitate de un judecător-sindic.\";"
  },
  {
    "sourceId": 111092,
    "code": "00000G1NTAEHW16BDYD3LNHFFU45R7AL",
    "url": "https://legislatie.just.ro/Public/FormaPrintabila/00000G1NTAEHW16BDYD3LNHFFU45R7AL",
    "fetchedAt": "2025-04-11T10:03:01.283Z",
    "chunkIndex": 3,
    "type": "text",
    "text": "- Art. 31: \"(1) Orice creditor îndreptăţit să solicite deschiderea procedurii prevăzute de prezenta lege împotriva unui debitor prezumat în insolvenţă poate introduce o cerere introductivă, în care va preciza:\na) cuantumul şi temeiul creanţei;\nb) existenţa unei garanţii reale, constituite de către debitor sau instituite potrivit legii;\nc) existenţa unor măsuri asigurătorii asupra bunurilor debitorului;\nd) declaraţia privind eventuala intenţie de a participa la reorganizarea debitorului, caz în care va trebui să precizeze, cel puţin la nivel de principiu, modalitatea în care înţelege să participe la reorganizare.\n(2) Creditorul va anexa documentele justificative ale creanţei şi ale actelor de constituire de garanţii.\n(3) Dacă între momentul înregistrării cererii de către un creditor şi cel al judecării acestei cereri sunt formulate cereri de către alţi creditori împotriva aceluiaşi debitor, tribunalul va verifica, din oficiu, la data înregistrării, existenţa dosarului pe rol, va dispune conexarea acestora şi va stabili îndeplinirea condiţiilor prevăzute la alin. (1) referitoare la cuantumul minim al creanţelor, în raport cu valoarea însumată a creanţelor tuturor creditorilor care au formulat cereri şi cu respectarea valorii-prag prevăzute de prezenta lege.\n(4) Dacă există o cerere de deschidere a procedurii insolvenţei formulată de către debitor şi una sau mai multe cereri formulate de creditori, nesoluţionate încă, toate cererile de deschidere a procedurii se conexează la cererea formulată de debitor.\n(5) Dacă s-a deschis o procedură într-un dosar, celelalte eventuale dosare aflate pe rol, cu acelaşi obiect, vor fi conexate la acelaşi dosar.\"\nExcepţia de neconstituţionalitate se raportează la dispoziţiile constituţionale cuprinse în art. 16 privind egalitatea în faţa legii, în art. 45 privind libertatea economică şi în art. 135 referitor la economia României."
  },
  {
    "sourceId": 111092,
    "code": "00000G1NTAEHW16BDYD3LNHFFU45R7AL",
    "url": "https://legislatie.just.ro/Public/FormaPrintabila/00000G1NTAEHW16BDYD3LNHFFU45R7AL",
    "fetchedAt": "2025-04-11T10:03:01.283Z",
    "chunkIndex": 4,
    "type": "text",
    "text": "Examinând excepţia de neconstituţionalitate, Curtea constată că s-a mai pronunţat asupra dispoziţiilor de lege criticate - raportate la aceleaşi prevederi din Constituţie ca şi cele invocate în prezenta cauză -, prin Decizia nr. 1.144 din 16 octombrie 2008, publicată în Monitorul Oficial al României, Partea I, nr. 775 din 19 noiembrie 2008, constatând că acestea sunt constituţionale. Referindu-se la condiţiile în care orice creditor poate introduce cerere pentru deschiderea procedurii de insolvenţă, Curtea a arătat că acestea sunt stabilite cu rigurozitate de lege şi că introducerea cererii nu duce în mod automat la deschiderea procedurii de insolvenţă. Astfel, cererile introductive care nu îndeplinesc condiţiile prevăzute de lege nu vor putea produce efecte juridice şi vor fi respinse de judecătorul-sindic. De asemenea, Curtea a reţinut că, în virtutea prevederilor art. 126 alin. (2) din Constituţie, legiuitorul, în considerarea unor situaţii deosebite, poate să stabilească şi reguli de procedură speciale, derogatorii de la regulile dreptului comun. În legătură cu aceasta, Curtea a arătat că procedura insolvenţei este o procedură specială, caracterizată de celeritate şi care are drept scop protejarea patrimoniului debitorului şi reîntregirea acestuia, în cazurile în care a fost diminuat prin acte juridice frauduloase, urmărind, în acelaşi timp, valorificarea cu eficienţă sporită a activelor debitorului, în vederea satisfacerii într-o măsură cât mai mare a creanţelor creditorilor. Prin aceeaşi decizie Curtea a mai arătat că debitorul poate face opoziţie la cererea de deschidere a procedurii insolvenţei şi poate combate prin toate mijloacele legale de probă susţinerile creditorilor pentru a dovedi faptul că, în realitate, nu se află în stare de insolvenţă ori că nu sunt reale creanţele pretinse, astfel că, atât debitorul, cât şi creditorii, se bucură de toate garanţiile procesuale care asigură desfăşurarea unui proces echitabil.\nÎn final, Curtea a constatat că procedura prevăzută de Legea nr. 85/2006 este o procedură specială, derogatorie de la cea reglementată de dreptul comun referitoare la litigiile în materie comercială, care se aplică, fără nicio discriminare, debitorilor aflaţi în stare de insolvenţă, fără ca prin aceasta să fie îngrădit accesul persoanei la o activitate economică.\nÎntrucât nu au intervenit elemente noi, de natură să determine reconsiderarea jurisprudenţei Curţii Constituţionale, atât soluţia, cât şi considerentele cuprinse în deciziile anterioare îşi păstrează valabilitatea şi în cauza de faţă.\nCu privire la susţinerea autorului excepţiei de neconstituţionalitate potrivit căreia dispoziţiile de lege criticate instituie discriminări între creditori în ceea ce priveşte instanţa competentă să judece cauza privind realizarea creanţei fiecăruia, Curtea constată că aceasta este neîntemeiată, deoarece creditorii care uzează de calea dreptului comun, potrivit regulilor stabilite prin Codul de procedură civilă, se află într-o situaţie juridică diferită de acei creditori care îşi întemeiază acţiunea pe dispoziţiile Legii nr. 85/2006 şi, prin urmare, nu pot beneficia de acelaşi tratament juridic.\nPentru considerentele expuse mai sus, în temeiul art. 146 lit. d) şi al art. 147 alin. (4) din Constituţie, precum şi al art. 1-3, al art. 11 alin. (1) lit. A.d) şi al art. 29 din Legea nr. 47/1992,\nCURTEA CONSTITUŢIONALĂ\nÎn numele legii\nDECIDE:\nRespinge excepţia de neconstituţionalitate a dispoziţiilor art. 6 şi art. 31 din Legea nr. 85/2006 privind procedura insolvenţei, excepţie ridicată de Societatea Comercială Laton Cons - S.R.L. din Ovidiu în Dosarul nr. 9.675/118/2007 al Tribunalului Constanţa - Secţia comercială.\nDefinitivă şi general obligatorie."
  },
  {
    "sourceId": 111092,
    "code": "00000G1NTAEHW16BDYD3LNHFFU45R7AL",
    "url": "https://legislatie.just.ro/Public/FormaPrintabila/00000G1NTAEHW16BDYD3LNHFFU45R7AL",
    "fetchedAt": "2025-04-11T10:03:01.283Z",
    "chunkIndex": 5,
    "type": "text",
    "text": "Pronunţată în şedinţa publică din data de 23 iunie 2009.\nPREŞEDINTELE\nCURŢII CONSTITUŢIONALE,\nprof. univ. dr. IOAN VIDA\nMagistrat-asistent,\nIoana Marilena Chiorean\n----------"
  }
]