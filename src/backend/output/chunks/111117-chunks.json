[
  {
    "sourceId": 111117,
    "code": "00000G3FCMZZSMNGJ6D238V56VQI2EFW",
    "url": "https://legislatie.just.ro/Public/FormaPrintabila/00000G3FCMZZSMNGJ6D238V56VQI2EFW",
    "fetchedAt": "2025-04-15T18:37:52.550Z",
    "chunkIndex": 0,
    "type": "text",
    "text": "DECIZIE nr. 1.020 din 9 iulie 2009\nreferitoare la excepţia de neconstituţionalitate a dispoziţiilor art. 123 alin. (2) din Legea nr. 31/1990 privind societăţile comerciale\nEMITENT\nCURTEA CONSTITUŢIONALĂ\nMONITORUL OFICIAL nr. 614 din 10 septembrie 2009\nIoan Vida - preşedinte\nNicolae Cochinescu - judecător\nAspazia Cojocaru - judecător\nAcsinte Gaspar - judecător\nPetre Lăzăroiu - judecător"
  },
  {
    "sourceId": 111117,
    "code": "00000G3FCMZZSMNGJ6D238V56VQI2EFW",
    "url": "https://legislatie.just.ro/Public/FormaPrintabila/00000G3FCMZZSMNGJ6D238V56VQI2EFW",
    "fetchedAt": "2025-04-15T18:37:52.550Z",
    "chunkIndex": 1,
    "type": "text",
    "text": "Tudorel Toader - judecător\nPuskas Valentin Zoltan - judecător\nAugustin Zegrean - judecător\nCarmen-Cătălina Gliga - procuror\nPatricia Marilena Ionea - magistrat-asistent\nPe rol se află soluţionarea excepţiei de neconstituţionalitate a dispoziţiilor art. 123 alin. (2) din Legea nr. 31/1990 privind societăţile comerciale, excepţie ridicată de Societatea Comercială \"Aversa\" - S.A. din Bucureşti, prin administrator special Nicolae Năstase, în Dosarul nr. 25.437/3/2007 al Curţii de Apel Bucureşti - Secţia a V-a comercială.\nLa apelul nominal lipsesc părţile, faţă de care procedura de citare este legal îndeplinită.\nMagistratul-asistent referă asupra cererii depuse la dosar de administratorul judiciar \"Activ lichidator IPURL\", care solicită acordarea unui nou termen în vedere efectuării citării autorului excepţiei la administratorul special, arătând că prin Încheierea din 8 martie 2007, pronunţată de Tribunalul Bucureşti - Judecătorul-sindic în Dosarul nr. 15.535/3/2006, a fost redată conducerea societăţii \"Aversa\" - S.A., această conducere fiind asigurată de către administratorul special Nicolae Năstase.\nReprezentantul Ministerului Public solicită respingerea acestei cereri, arătând că procedura de citare a fost legal îndeplinită.\nCurtea, deliberând, respinge cererea de acordare a unui nou termen şi refacere a procedurii de citare, reţinând că citarea autorului excepţiei s-a făcut în mod corect la administratorul judiciar \"Activ lichidator IPURL\", întrucât Societatea Comercială \"Aversa\" - S.A. se află în procedura prevăzută de Legea nr. 85/2006, fapt reţinut, de altfel, şi de Curtea de Apel Bucureşti - Secţia a V-a comercială în Încheierea din 24 octombrie 2008, pronunţată în Dosarul nr. 25.437/3/2007."
  },
  {
    "sourceId": 111117,
    "code": "00000G3FCMZZSMNGJ6D238V56VQI2EFW",
    "url": "https://legislatie.just.ro/Public/FormaPrintabila/00000G3FCMZZSMNGJ6D238V56VQI2EFW",
    "fetchedAt": "2025-04-15T18:37:52.550Z",
    "chunkIndex": 2,
    "type": "text",
    "text": "Preşedintele constată cauza în stare de judecată şi acordă cuvântul pe fond reprezentantului Ministerului Public.\nReprezentantul Ministerului Public pune concluzii de respingere a excepţiei de neconstituţionalitate ca neîntemeiată, arătând că textul de lege criticat nu face decât să întărească protecţia drepturilor şi intereselor acţionarilor.\nCURTEA,\navând în vedere actele şi lucrările dosarului, constată următoarele:\nPrin Încheierea din 5 decembrie 2008, pronunţată în Dosarul nr. 25.437/3/2007, Curtea de Apel Bucureşti - Secţia a V-a comercială a sesizat Curtea Constituţională cu excepţia de neconstituţionalitate a dispoziţiilor art. 123 alin. (2) din Legea nr. 31/1990 privind societăţile comerciale, excepţie ridicată de Societatea Comercială \"Aversa\" - S.A. din Bucureşti, prin administrator special Nicolae Năstase.\nÎn motivarea excepţiei de neconstituţionalitate autorul acesteia susţine, în esenţă, că textul de lege criticat este contrar prevederilor art. 16 alin. (1) şi (2), art. 44 alin. (2) şi art. 45 din Constituţie. În acest sens, arată că, între data de referinţă despre care vorbeşte art. 123 alin. (2) din Legea nr. 31/1990 şi data desfăşurării şedinţelor adunării generale a acţionarilor, nu este interzisă tranzacţionarea acţiunilor, astfel că o persoană fizică sau juridică ce devine proprietarul unui pachet de acţiuni în această perioadă nu are dreptul de a fi înştiinţată de şedinţa adunării generale, nu are dreptul să participe sau să voteze în cadrul şedinţei, deşi deţine proprietatea asupra unor acţiuni. Or, proprietatea asupra pachetului de acţiuni trebuie ocrotită de lege în mod egal, indiferent de momentul la care se transferă dreptul de proprietate, înainte de data de referinţă sau după această dată. Proprietarului unui pachet de acţiuni, devenit astfel acţionar, îi este interzis accesul la activitatea economică a societăţii comerciale la care este acţionar, mai concret i se interzice exercitarea drepturilor de acţionar, deşi acestea sunt garantate de Constituţie.\nCurtea de Apel Bucureşti - Secţia a V-a comercială consideră că art. 123 alin. (2) din Legea nr. 31/1990 este constituţional.\nÎn conformitate cu dispoziţiile art. 30 alin. (1) din Legea nr. 47/1992, încheierea de sesizare a fost comunicată preşedinţilor celor două Camere ale Parlamentului, Guvernului, precum şi Avocatului Poporului, pentru a-şi formula punctele de vedere cu privire la excepţia de neconstituţionalitate.\nAvocatul Poporului consideră că textul de lege criticat nu contravine principiului egalităţii în drepturi a cetăţenilor, întrucât se aplică în mod egal tuturor persoanelor aflate în situaţia reglementată de ipoteza normei juridice, fără a institui privilegii sau discriminări pe considerente arbitrare. De asemenea, consideră că art. 123 alin. (2) din Legea nr. 31/1990 este în deplină concordanţă cu regula constituţională potrivit căreia proprietatea privată este garantată şi ocrotită în mod egal, indiferent de titular, cât şi cu dispoziţiile Legii fundamentale care garantează accesul liber al persoanei la o activitate economică, libera iniţiativă şi exercitarea acestora în condiţiile legii.\nPreşedinţii celor două Camere ale Parlamentului şi Guvernul nu au comunicat punctele de vedere solicitate."
  },
  {
    "sourceId": 111117,
    "code": "00000G3FCMZZSMNGJ6D238V56VQI2EFW",
    "url": "https://legislatie.just.ro/Public/FormaPrintabila/00000G3FCMZZSMNGJ6D238V56VQI2EFW",
    "fetchedAt": "2025-04-15T18:37:52.550Z",
    "chunkIndex": 3,
    "type": "text",
    "text": "CURTEA,\nexaminând încheierea de sesizare, punctul de vedere al Avocatului Poporului, raportul întocmit de judecătorul-raportor, concluziile procurorului, dispoziţiile de lege criticate, prevederile Constituţiei, precum şi Legea nr. 47/1992, reţine următoarele:\nCurtea Constituţională a fost legal sesizată şi este competentă, potrivit dispoziţiilor art. 146 lit. d) din Constituţie, precum şi ale art. 1 alin. (2), ale art. 2, 3, 10 şi 29 din Legea nr. 47/1992, să soluţioneze excepţia de neconstituţionalitate.\nObiectul excepţiei de neconstituţionalitate îl constituie dispoziţiile art. 123 alin. (2) din Legea nr. 31/1990 privind societăţile comerciale, republicată în Monitorul Oficial al României, Partea I, nr. 1.066 din 17 noiembrie 2004, aşa cum au fost modificate prin art. I pct. 67 din Legea nr. 441/2006, publicată în Monitorul Oficial al României, Partea I, nr. 955 din 28 noiembrie 2006, dispoziţii potrivit cărora \"Consiliul de administraţie, respectiv directoratul, va stabili o dată de referinţă pentru acţionarii îndreptăţiţi să fie înştiinţaţi şi să voteze în cadrul adunării generale, dată ce va rămâne valabilă şi în cazul în care adunarea generală este convocată din nou din cauza neîntrunirii cvorumului. Data de referinţă astfel stabilită va fi ulterioară publicării convocatorului şi nu va depăşi 60 de zile înainte de data la care adunarea generală este convocată pentru prima oară.\"\nAutorul excepţiei consideră că acest text de lege este contrar dispoziţiilor constituţionale ale art. 16 alin. (1) privind egalitatea în drepturi a cetăţenilor, ale art. 44 privind dreptul de proprietate privată şi ale art. 45 privind libertatea economică.\nExaminând excepţia de neconstituţionalitate, Curtea constată că termenul de referinţă instituit de art. 123 alin. (2) din Legea nr. 31/1990 reprezintă data calendaristică stabilită de consiliul de administraţie al societăţii, care serveşte la identificarea acţionarilor care participă la adunarea generală a acţionarilor şi votează în cadrul acesteia. Această dată se referă doar la deţinătorii acţiunilor nominative şi are repercusiuni asupra dreptului de vot al acestora, astfel că persoanele care dobândesc dreptul de proprietate asupra unor acţiuni nominative ulterior datei de referinţă nu mai au posibilitatea de a-şi exercită dreptul de a vota în adunarea generală. Acest aspect este pus în discuţie de autorul excepţiei, care consideră că o asemenea limitare încalcă dreptul său de proprietate, libertatea economică şi îl plasează într-o situaţie defavorabilă, discriminatorie în raport cu ceilalţi acţionari care au dreptul de a vota în adunarea generală.\nÎn ceea ce priveşte critica raportată la textul constituţional care garantează şi ocroteşte dreptul de proprietate privată, Curtea constată că exerciţiul acestui drept nu trebuie absolutizat. Astfel, potrivit alin. (1) teza a doua din art. 44 din Legea fundamentală, legiuitorul este liber ca, în funcţie de situaţiile specifice avute în vedere, să stabilească conţinutul şi limitele dreptului de proprietate. Mai mult, art. 53 din Constituţie permite restrângerea exerciţiului unor drepturi sau libertăţi, în limitele prevăzute de acest text constituţional.\nÎn situaţia textului de lege criticat, restrângerea drepturilor ce decurg din calitatea de acţionar este determinată de o serie de raţiuni, precum aceea de a se permite identificarea acelora care au dreptul de a participa la adunarea generală, în raport de o dată stabilită unitar pentru toţi acţionarii. În lipsa unei asemenea date unice, este imposibil de stabilit căror acţionari le va fi notificată convocarea adunării generale, în raport cu unele modalităţi prevăzute de art. 117 din Legea nr. 31/1990, aşa cum este convocarea prin scrisoare sau prin publicitate.\nDe asemenea, un alt rol al datei de referinţă este şi acela de a facilita societăţii şi acţionarilor calculul dividendelor, în ipoteza în care adunarea generală decide în sensul acordării de dividende. În lipsa unei date unice de referinţă, societatea şi acţionarii ar fi supuşi unui proces costisitor de demonstrare a dreptului lor la dividende şi a cuantumului dividendelor, în raport cu data deţinerii acţiunilor. Aceasta nu semnifică, însă, că acţionarul care a dobândit acţiuni după data de referinţă nu va putea dobândi dividende, în raport cu acţiunile deţinute, art. 67 alin. (6) din Legea nr. 31/1990 prevăzând că \"Dividendele care se cuvin după data transmiterii acţiunilor aparţin cesionarului, în afară de cazul în care părţile au convenit altfel.\"\nÎn acelaşi timp, existenţa unei date de referinţă împiedică transferurile fictive de acţiuni în vederea formării unor majorităţi în adunarea generală şi asigură participarea la vot doar a acelor acţionari care sunt legaţi de societate printr-o anumite vechime, astfel încât sunt calificaţi să ia o decizie în cunoştinţă de cauză privind afacerile societăţii."
  },
  {
    "sourceId": 111117,
    "code": "00000G3FCMZZSMNGJ6D238V56VQI2EFW",
    "url": "https://legislatie.just.ro/Public/FormaPrintabila/00000G3FCMZZSMNGJ6D238V56VQI2EFW",
    "fetchedAt": "2025-04-15T18:37:52.550Z",
    "chunkIndex": 4,
    "type": "text",
    "text": "Având în vedere toate aceste aspecte, Curtea apreciază că limitările aduse dreptului de proprietate al acţionarilor care au dobândit acţiuni nominative ulterior datei de referinţă, sub aspectul participării acestora la adunarea generală şi al dreptului de a vota, au un caracter rezonabil şi proporţional cu raţiunile avute în vedere de legiuitor, care urmăresc buna desfăşurare a activităţii societăţii şi, prin consecinţă, protejarea drepturilor şi intereselor acţionarilor.\nPentru aceleaşi considerente, Curtea apreciază că nu pot fi reţinute nici criticile de neconstituţionalitate raportate la prevederile art. 45 din Constituţie care garantează accesul liber al persoanei la o activitate economică, libera iniţiativă şi exercitarea acestora în condiţiile legii.\nÎn ceea ce priveşte argumentele de neconstituţionalitate raportate la dispoziţiile art. 16 alin. (1) din Constituţie, Curtea reţine că semnificaţia principiului egalităţii în drepturi a cetăţenilor este aceea a instituirii unui tratament juridic egal pentru persoane aflate în situaţii identice. Situaţii diferite permit şi uneori chiar impun instituirea unui tratament juridic diferenţiat. Or, aşa cum s-a constatat în cele de mai sus, raţiunile instituirii datei de referinţă îi plasează pe acţionari în situaţii diferite după cum aceştia au dobândit acţiunile nominative anterior sau ulterior datei de referinţă, astfel că tratamentul juridic diferenţiat este justificat. În acelaşi timp, Curtea constată că, din momentul dobândirii titlurilor nominative şi până la încetarea calităţii de acţionar, oricare dintre aceştia se pot afla în ambele ipoteze create de prevederile art. 123 alin. (2) din Legea nr. 31/1990. Prin urmare, tratamentul diferenţiat nu se întemeiază pe discriminări ori privilegii acordate anumitor acţionari în raport cu ceilalţi acţionari.\nPentru considerentele expuse, în temeiul art. 146 lit. d) şi al art. 147 alin. (4) din Constituţie, precum şi al art. 1-3, al art. 11 alin. (1) lit. A.d) şi art. 29 din Legea nr. 47/1992,\nCURTEA CONSTITUŢIONALĂ\nÎn numele legii\nDECIDE:\nRespinge excepţia de neconstituţionalitate a dispoziţiilor art. 123 alin. (2) din Legea nr. 31/1990 privind societăţile comerciale, excepţie ridicată de Societatea Comercială \"Aversa\" - S.A. din Bucureşti, prin administrator special Nicolae Năstase, în Dosarul nr. 25.437/3/2007 al Curţii de Apel Bucureşti - Secţia a V-a comercială.\nDefinitivă şi general obligatorie.\nPronunţată în şedinţa publică din data de 9 iulie 2009."
  },
  {
    "sourceId": 111117,
    "code": "00000G3FCMZZSMNGJ6D238V56VQI2EFW",
    "url": "https://legislatie.just.ro/Public/FormaPrintabila/00000G3FCMZZSMNGJ6D238V56VQI2EFW",
    "fetchedAt": "2025-04-15T18:37:52.550Z",
    "chunkIndex": 5,
    "type": "text",
    "text": "PREŞEDINTELE CURŢII CONSTITUŢIONALE,\nprof. univ. dr. IOAN VIDA\nMagistrat-asistent,\nPatricia Marilena Ionea\n------------"
  }
]