[
  {
    "sourceId": 111147,
    "code": "00000G3VHRYRGGB9K3S33RUHWV08LL56",
    "url": "https://legislatie.just.ro/Public/FormaPrintabila/00000G3VHRYRGGB9K3S33RUHWV08LL56",
    "fetchedAt": "2025-04-15T18:37:59.167Z",
    "chunkIndex": 0,
    "type": "text",
    "text": "DECIZIE nr. 939 din 23 iunie 2009\nreferitoare la excepţia de neconstituţionalitate a dispoziţiilor art. 68 alin. 4 din Codul de procedură civilă\nEMITENT\nCURTEA CONSTITUŢIONALĂ\nMONITORUL OFICIAL nr. 618 din 14 septembrie 2009\nIoan Vida - preşedinte\nNicolae Cochinescu - judecător\nAspazia Cojocaru - judecător\nAcsinte Gaspar - judecător\nPetre Lăzăroiu - judecător"
  },
  {
    "sourceId": 111147,
    "code": "00000G3VHRYRGGB9K3S33RUHWV08LL56",
    "url": "https://legislatie.just.ro/Public/FormaPrintabila/00000G3VHRYRGGB9K3S33RUHWV08LL56",
    "fetchedAt": "2025-04-15T18:37:59.167Z",
    "chunkIndex": 1,
    "type": "text",
    "text": "Puskas Valentin Zoltan - judecător\nAugustin Zegrean - judecător\nAntonia Constantin - procuror\nIoana Marilena Chiorean - magistrat-asistent\nPe rol se află soluţionarea excepţiei de neconstituţionalitate a dispoziţiilor art. 68 alin. 4 din Codul de procedură civilă, excepţie ridicată de Gabriel Furtună în Dosarul nr. 6.089/315/2007 al Tribunalului Dâmboviţa - Secţia comercială şi de contencios administrativ.\nLa apelul nominal se constată lipsa părţilor, faţă de care procedura de citare este legal îndeplinită.\nReprezentantul Ministerului Public pune concluzii de respingere a excepţiei de neconstituţionalitate.\nCURTEA,\navând în vedere actele şi lucrările dosarului, constată următoarele:\nPrin Încheierea din 25 februarie 2009, pronunţată în Dosarul nr. 6.089/315/2007, Tribunalul Dâmboviţa - Secţia comercială şi de contencios administrativ a sesizat Curtea Constituţională cu excepţia de neconstituţionalitate a dispoziţiilor art. 68 alin. 4 din Codul de procedură civilă, excepţie ridicată de Gabriel Furtună într-o cauză având ca obiect soluţionarea recursului declarat împotriva unei sentinţe civile a Judecătoriei Târgovişte."
  },
  {
    "sourceId": 111147,
    "code": "00000G3VHRYRGGB9K3S33RUHWV08LL56",
    "url": "https://legislatie.just.ro/Public/FormaPrintabila/00000G3VHRYRGGB9K3S33RUHWV08LL56",
    "fetchedAt": "2025-04-15T18:37:59.167Z",
    "chunkIndex": 2,
    "type": "text",
    "text": "În motivarea excepţiei de neconstituţionalitate autorul acesteia susţine, în esenţă, că dispoziţiile de lege sunt neconstituţionale, deoarece nu permit mandatarului unei părţi să pună concluzii la dezbaterea procesului în instanţă.\nTribunalul Dâmboviţa - Secţia comercială şi de contencios administrativ apreciază că excepţia de neconstituţionalitate este neîntemeiată.\nPotrivit dispoziţiilor art. 30 alin. (1) din Legea nr. 47/1992, încheierea de sesizare a fost comunicată preşedinţilor celor două Camere ale Parlamentului, Guvernului şi Avocatului Poporului, pentru a-şi exprima punctele de vedere asupra excepţiei de neconstituţionalitate.\nAvocatul Poporului consideră că dispoziţiile de lege criticate sunt constituţionale, cu referire la jurisprudenţa Curţii Constituţionale.\nPreşedinţii celor două Camere ale Parlamentului şi Guvernul nu au comunicat Curţii Constituţionale punctele lor de vedere asupra excepţiei de neconstituţionalitate.\nCURTEA,\nexaminând încheierea de sesizare, punctul de vedere al Avocatului Poporului, raportul întocmit de judecătorul-raportor, concluziile procurorului, dispoziţiile de lege criticate, raportate la prevederile Constituţiei, precum şi dispoziţiile Legii nr. 47/1992, reţine următoarele:\nCurtea Constituţională a fost legal sesizată şi este competentă, potrivit dispoziţiilor art. 146 lit. d) din Constituţie, precum şi ale art. 1 alin. (2), ale art. 2, 3, 10 şi 29 din Legea nr. 47/1992, să soluţioneze excepţia de neconstituţionalitate.\nObiectul excepţiei de neconstituţionalitate îl constituie dispoziţiile art. 68 alin. 4 din Codul de procedură civilă, cu următorul conţinut: \"Dacă mandatul este dat unei alte persoane decât unui avocat, mandatarul nu poate pune concluzii decât prin avocat, cu excepţia consilierului juridic care, potrivit legii, reprezintă partea.\"\nExcepţia de neconstituţionalitate se raportează la dispoziţiile constituţionale cuprinse în art. 21 privind accesul liber la justiţie şi în art. 24 privind dreptul la apărare şi la dispoziţiile art. 6 din Convenţia pentru apărarea drepturilor omului şi a libertăţilor fundamentale, referitoare la dreptul la un proces echitabil."
  },
  {
    "sourceId": 111147,
    "code": "00000G3VHRYRGGB9K3S33RUHWV08LL56",
    "url": "https://legislatie.just.ro/Public/FormaPrintabila/00000G3VHRYRGGB9K3S33RUHWV08LL56",
    "fetchedAt": "2025-04-15T18:37:59.167Z",
    "chunkIndex": 3,
    "type": "text",
    "text": "Examinând excepţia de neconstituţionalitate, Curtea reţine că asupra dispoziţiilor art. 68 alin. 4 din Codul de procedură civilă - raportate la aceleaşi prevederi din Constituţie şi din acte internaţionale ca şi cele invocate în cauza de faţă - s-a mai pronunţat în numeroase cazuri.\nDe exemplu, prin Decizia nr. 726 din 24 octombrie 2006, publicată în Monitorul Oficial al României, Partea I, nr. 979 din 7 decembrie 2006, Curtea a constatat că restricţia mandatarului care nu are calitatea de avocat de a pune concluzii orale în instanţă nu constituie o împiedicare a accesului liber la justiţie, întrucât partea însăşi poate participa la dezbateri şi poate pune concluzii înaintea instanţei de judecată, iar mandatarul are posibilitatea să formuleze cereri, să propună probe în tot cursul procesului, precum şi să depună concluzii scrise.\nCu acel prilej, Curtea a mai constatat că posibilitatea reprezentării părţii prin mandatar este prevăzută doar de art. 67 şi 68 din Codul de procedură civilă, care stabilesc condiţiile de exercitare a acestui mandat. Aceste condiţii, precum şi limitele în care poate fi exercitat mandatul, inclusiv posibilitatea mandatarului de a pune sau nu concluzii în instanţă în numele părţii, reprezintă opţiuni ale legiuitorului, care, potrivit dispoziţiilor art. 126 alin. (2) din Constituţie, stabileşte regulile privind procedura de judecată.\nÎntrucât nu au intervenit elemente noi, de natură să determine reconsiderarea jurisprudenţei Curţii Constituţionale, atât soluţia, cât şi considerentele cuprinse în decizia menţionată îşi păstrează valabilitatea şi în cauza de faţă.\nPentru considerentele expuse mai sus, în temeiul art. 146 lit. d) şi al art. 147 alin. (4) din Constituţie, precum şi al art. 1-3, al art. 11 alin. (1) lit. A. d) şi al art. 29 din Legea nr. 47/1992,\nCURTEA CONSTITUŢIONALĂ\nÎn numele legii\nDECIDE:\nRespinge excepţia de neconstituţionalitate a dispoziţiilor art. 68 alin. 4 din Codul de procedură civilă, excepţie ridicată de Gabriel Furtună în Dosarul nr. 6.089/315/2007 al Tribunalului Dâmboviţa - Secţia comercială şi de contencios administrativ.\nDefinitivă şi general obligatorie."
  },
  {
    "sourceId": 111147,
    "code": "00000G3VHRYRGGB9K3S33RUHWV08LL56",
    "url": "https://legislatie.just.ro/Public/FormaPrintabila/00000G3VHRYRGGB9K3S33RUHWV08LL56",
    "fetchedAt": "2025-04-15T18:37:59.167Z",
    "chunkIndex": 4,
    "type": "text",
    "text": "Pronunţată în şedinţa publică din data de 23 iunie 2009.\nPREŞEDINTELE CURŢII CONSTITUŢIONALE,\nprof. univ. dr. IOAN VIDA\nMagistrat-asistent,\nIoana Marilena Chiorean\n-------"
  }
]