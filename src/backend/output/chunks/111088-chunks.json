[
  {
    "sourceId": 111088,
    "code": "00000G27LNZR2GDE5MB23DQGL7UWXAP9",
    "url": "https://legislatie.just.ro/Public/FormaPrintabila/00000G27LNZR2GDE5MB23DQGL7UWXAP9",
    "fetchedAt": "2025-04-11T10:02:59.787Z",
    "chunkIndex": 0,
    "type": "text",
    "text": "DECIZIE nr. 941 din 23 iunie 2009\nreferitoare la excepţia de neconstituţionalitate a dispoziţiilor art. 1 alin. (1), art. 3 pct. 1 şi art. 31 din Legea nr. 85/2006 privind procedura insolvenţei\nEMITENT\nCURTEA CONSTITUŢIONALĂ\nMONITORUL OFICIAL nr. 612 din 9 septembrie 2009\nIoan Vida - preşedinte\nNicolae Cochinescu - judecător\nAspazia Cojocaru - judecător\nAcsinte Gaspar - judecător\nPetre Lăzăroiu - judecător"
  },
  {
    "sourceId": 111088,
    "code": "00000G27LNZR2GDE5MB23DQGL7UWXAP9",
    "url": "https://legislatie.just.ro/Public/FormaPrintabila/00000G27LNZR2GDE5MB23DQGL7UWXAP9",
    "fetchedAt": "2025-04-11T10:02:59.787Z",
    "chunkIndex": 1,
    "type": "text",
    "text": "Puskas Valentin Zoltan - judecător\nAugustin Zegrean - judecător\nAntonia Constantin - procuror\nIoana Marilena Chiorean - magistrat-asistent\nPe rol se află soluţionarea excepţiei de neconstituţionalitate a dispoziţiilor art. 1 alin. (1), art. 3 pct. 1 şi art. 31 din Legea nr. 85/2006 privind procedura insolvenţei, excepţie ridicată de Societatea Comercială Virgioni - S.R.L. din localitatea Carpen în Dosarul nr. 18.619/63/2008 al Tribunalului Dolj - Secţia comercială.\nLa apelul nominal se constată lipsa părţilor, faţă de care procedura de citare este legal îndeplinită.\nReprezentantul Ministerului Public pune concluzii de respingere a excepţiei de neconstituţionalitate.\nCURTEA,\navând în vedere actele şi lucrările dosarului, constată următoarele:\nPrin Încheierea din 18 martie 2009, pronunţată în Dosarul nr. 18.619/63/2008, Tribunalul Dolj - Secţia comercială a sesizat Curtea Constituţională cu excepţia de neconstituţionalitate a dispoziţiilor art. 1 alin. (1), art. 3 pct. 1 şi art. 31 din Legea nr. 85/2006 privind procedura insolvenţei, excepţie ridicată de Societatea Comercială Virgioni - S.R.L. din localitatea Carpen într-o cauză comercială în temeiul Legii nr. 85/2006."
  },
  {
    "sourceId": 111088,
    "code": "00000G27LNZR2GDE5MB23DQGL7UWXAP9",
    "url": "https://legislatie.just.ro/Public/FormaPrintabila/00000G27LNZR2GDE5MB23DQGL7UWXAP9",
    "fetchedAt": "2025-04-11T10:02:59.787Z",
    "chunkIndex": 2,
    "type": "text",
    "text": "În motivarea excepţiei de neconstituţionalitate, autorul acesteia susţine, în esenţă, că dispoziţiile de lege sunt neconstituţionale, deoarece nu instituie în sarcina creditorului obligaţia de a dovedi starea de insolvenţă a debitorului, ci instituie o prezumţie că debitorul nu este solvabil.\nTribunalul Dolj - Secţia comercială apreciază că excepţia de neconstituţionalitate este neîntemeiată.\nPotrivit dispoziţiilor art. 30 alin. (1) din Legea nr. 47/1992, încheierea de sesizare a fost comunicată preşedinţilor celor două Camere ale Parlamentului, Guvernului şi Avocatului Poporului, pentru a-şi exprima punctele de vedere asupra excepţiei de neconstituţionalitate.\nAvocatul Poporului consideră că dispoziţiile de lege criticate sunt constituţionale, cu referire la jurisprudenţa Curţii Constituţionale.\nPreşedinţii celor două Camere ale Parlamentului şi Guvernul nu au comunicat Curţii Constituţionale punctele lor de vedere asupra excepţiei de neconstituţionalitate.\nCURTEA,\nexaminând încheierea de sesizare, punctul de vedere al Avocatului Poporului, raportul întocmit de judecătorul-raportor, concluziile procurorului, dispoziţiile de lege criticate, raportate la prevederile Constituţiei, precum şi dispoziţiile Legii nr. 47/1992, reţine următoarele:\nCurtea Constituţională a fost legal sesizată şi este competentă, potrivit dispoziţiilor art. 146 lit. d) din Constituţie, precum şi ale art. 1 alin. (2), ale art. 2, 3, 10 şi 29 din Legea nr. 47/1992, să soluţioneze excepţia de neconstituţionalitate.\nObiectul excepţiei de neconstituţionalitate îl constituie dispoziţiile art. 1 alin. (1), art. 3 pct. 1 şi art. 31 din Legea nr. 85/2006 privind procedura insolvenţei, publicată în Monitorul Oficial al României, Partea I, nr. 359 din 21 aprilie 2006, cu următorul cuprins:\n- Art. 1 alin. (1): \"Procedura generală prevăzută de prezenta lege se aplică următoarelor categorii de debitori aflaţi în stare de insolvenţă sau de insolvenţă iminentă, cu excepţia celor prevăzuţi la alin. (2) lit. c) şi d):"
  },
  {
    "sourceId": 111088,
    "code": "00000G27LNZR2GDE5MB23DQGL7UWXAP9",
    "url": "https://legislatie.just.ro/Public/FormaPrintabila/00000G27LNZR2GDE5MB23DQGL7UWXAP9",
    "fetchedAt": "2025-04-11T10:02:59.787Z",
    "chunkIndex": 3,
    "type": "text",
    "text": "1. societăţile comerciale;\n2. societăţile cooperative;\n3. organizaţiile cooperatiste;\n4. societăţile agricole;\n5. grupurile de interes economic;\n6. orice altă persoană juridică de drept privat care desfăşoară şi activităţi economice.\"\n- Art. 3 pct. 1: \"În înţelesul prezentei legi, termenii şi expresiile de mai jos au următoarele semnificaţii:\n1. insolvenţa este acea stare a patrimoniului debitorului care se caracterizează prin insuficienţa fondurilor băneşti disponibile pentru plata datoriilor exigibile:\na) insolvenţa este prezumată ca fiind vădită atunci când debitorul, după 30 de zile de la scadenţă, nu a plătit datoria sa faţă de unul sau mai mulţi creditori;\nb) insolvenţa este iminentă atunci când se dovedeşte că debitorul nu va putea plăti la scadenţă datoriile exigibile angajate, cu fondurile băneşti disponibile la data scadenţei;\""
  },
  {
    "sourceId": 111088,
    "code": "00000G27LNZR2GDE5MB23DQGL7UWXAP9",
    "url": "https://legislatie.just.ro/Public/FormaPrintabila/00000G27LNZR2GDE5MB23DQGL7UWXAP9",
    "fetchedAt": "2025-04-11T10:02:59.787Z",
    "chunkIndex": 4,
    "type": "text",
    "text": "- Art. 31: \"(1) Orice creditor îndreptăţit să solicite deschiderea procedurii prevăzute de prezenta lege împotriva unui debitor prezumat în insolvenţă poate introduce o cerere introductivă, în care va preciza:\na) cuantumul şi temeiul creanţei;\nb) existenţa unei garanţii reale, constituite de către debitor sau instituite potrivit legii;\nc) existenţa unor măsuri asigurătorii asupra bunurilor debitorului;\nd) declaraţia privind eventuala intenţie de a participa la reorganizarea debitorului, caz în care va trebui să precizeze, cel puţin la nivel de principiu, modalitatea în care înţelege să participe la reorganizare.\n(2) Creditorul va anexa documentele justificative ale creanţei şi ale actelor de constituire de garanţii.\n(3) Dacă între momentul înregistrării cererii de către un creditor şi cel al judecării acestei cereri sunt formulate cereri de către alţi creditori împotriva aceluiaşi debitor, tribunalul va verifica, din oficiu, la data înregistrării, existenţa dosarului pe rol, va dispune conexarea acestora şi va stabili îndeplinirea condiţiilor prevăzute la alin. (1) referitoare la cuantumul minim al creanţelor, în raport cu valoarea însumată a creanţelor tuturor creditorilor care au formulat cereri şi cu respectarea valorii-prag prevăzute de prezenta lege.\n(4) Dacă există o cerere de deschidere a procedurii insolvenţei formulată de către debitor şi una sau mai multe cereri formulate de creditori, nesoluţionate încă, toate cererile de deschidere a procedurii se conexează la cererea formulată de debitor.\n(5) Dacă s-a deschis o procedură într-un dosar, celelalte eventuale dosare aflate pe rol, cu acelaşi obiect, vor fi conexate la acelaşi dosar.\"\nExcepţia de neconstituţionalitate se raportează la dispoziţiile constituţionale cuprinse în art. 9, 16, 21, 44, 45, 53, 57, 126 şi 135 alin. (2)."
  },
  {
    "sourceId": 111088,
    "code": "00000G27LNZR2GDE5MB23DQGL7UWXAP9",
    "url": "https://legislatie.just.ro/Public/FormaPrintabila/00000G27LNZR2GDE5MB23DQGL7UWXAP9",
    "fetchedAt": "2025-04-11T10:02:59.787Z",
    "chunkIndex": 5,
    "type": "text",
    "text": "Examinând excepţia de neconstituţionalitate, Curtea observă că s-a pronunţat asupra dispoziţiilor de lege criticate - raportate la prevederile art. 16 şi art. 135 din Constituţie -, prinDecizia nr. 1.144 din 16 octombrie 2008, publicată în Monitorul Oficial al României, Partea I, nr. 775 din 19 noiembrie 2008, constatând că acestea sunt constituţionale. Cu acel prilej, Curtea a constatat, referindu-se la condiţiile în care orice creditor poate introduce cerere pentru deschiderea procedurii de insolvenţă, că acestea sunt stabilite cu rigurozitate de lege şi că introducerea cererii nu duce în mod automat la deschiderea procedurii de insolvenţă. Astfel, cererile introductive care nu îndeplinesc condiţiile prevăzute de lege nu vor putea produce efecte juridice şi vor fi respinse de judecătorul-sindic. De asemenea, Curtea a reţinut că toate textele de lege criticate constituie norme de procedură a căror stabilire, potrivit prevederilor art. 126 alin. (2) din Constituţie, intră în atribuţiile exclusive ale legiuitorului. În virtutea acestor prerogative constituţionale, legiuitorul, în considerarea unor situaţii deosebite, poate să stabilească şi reguli de procedură speciale, derogatorii de la regulile dreptului comun.\nCu privire la criticile de neconstituţionalitate raportate la prevederile art. 21 şi ale art. 44 din Constituţie, Curtea s-a pronunţat prin Decizia nr. 78 din 8 februarie 2007, publicată în Monitorul Oficial al României, Partea I, nr. 117 din 16 februarie 2007, reţinând că dispoziţiile criticate nu aduc atingere dreptului de proprietate şi nici principiului ocrotirii în mod egal prin lege a proprietăţii private, care se aplică atât în privinţa proprietăţii debitorului, cât şi în privinţa proprietăţii, inclusiv a creanţelor creditorilor. Astfel, creditorul este îndreptăţit să acţioneze pe orice cale legală pentru valorificarea creanţelor sale, iar debitorul, dacă în realitate nu este în insolvenţă, îşi poate lichida oricând datoria, prevenind deschiderea ori determinând închiderea procedurii insolvenţei. Referitor la încălcarea prevederilor constituţionale ale art. 21, Curtea a reţinut că o atare critică este lipsită de temei, întrucât accesul liber la justiţie, ca de altfel orice drept fundamental, consacrat ca atare de Constituţie, are caracter legitim numai în măsura în care este exercitat cu bună-credinţă, în limite rezonabile, cu respectarea drepturilor şi intereselor în egală măsură ocrotite ale celorlalte subiecte de drept. Stabilirea de către legiuitor a acestor limite nu aduce nicio îngrădire dreptului în sine, ci, dimpotrivă, creează premisele valorificării sale în concordanţă cu exigenţele generale proprii unui stat de drept.\nÎntrucât nu au intervenit elemente noi, de natură să determine schimbarea jurisprudenţei Curţii Constituţionale, soluţiile şi considerentele deciziilor menţionate îşi menţin valabilitatea şi în cauza de faţă.\nReferitor la critica de neconstituţionalitate raportată la prevederile art. 45 din Constituţie privind libertatea economică, Curtea constată că şi aceasta este neîntemeiată, deoarece, potrivit textului constituţional, accesul liber al persoanei la o activitate economică, libera iniţiativă şi exercitarea acestora se fac în condiţiile legii.\nÎn final, Curtea observă că celelalte dispoziţii invocate din Constituţie nu au incidenţă în cauza de faţă.\nPentru considerentele expuse mai sus, în temeiul art. 146 lit. d) şi al art. 147 alin. (4) din Constituţie, precum şi al art. 1-3, al art. 11 alin. (1) lit. A.d) şi al art. 29 din Legea nr. 47/1992,\nCURTEA CONSTITUŢIONALĂ\nÎn numele legii\nDECIDE:\nRespinge excepţia de neconstituţionalitate a dispoziţiilor art. 1 alin. (1), art. 3 pct. 1 şi art. 31 din Legea nr. 85/2006 privind procedura insolvenţei, excepţie ridicată de Societatea Comercială Virgioni - S.R.L. din localitatea Carpen în Dosarul nr. 18.619/63/2008 al Tribunalului Dolj - Secţia comercială."
  },
  {
    "sourceId": 111088,
    "code": "00000G27LNZR2GDE5MB23DQGL7UWXAP9",
    "url": "https://legislatie.just.ro/Public/FormaPrintabila/00000G27LNZR2GDE5MB23DQGL7UWXAP9",
    "fetchedAt": "2025-04-11T10:02:59.787Z",
    "chunkIndex": 6,
    "type": "text",
    "text": "Definitivă şi general obligatorie.\nPronunţată în şedinţa publică din data de 23 iunie 2009.\nPREŞEDINTELE CURŢII CONSTITUŢIONALE,\nprof. univ. dr. IOAN VIDA\nMagistrat-asistent,\nIoana Marilena Chiorean\n___________"
  }
]