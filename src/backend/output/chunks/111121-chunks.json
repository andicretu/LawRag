[
  {
    "sourceId": 111121,
    "code": "00000G0DV58YKHNA4K21P53L1W7S8PHT",
    "url": "https://legislatie.just.ro/Public/FormaPrintabila/00000G0DV58YKHNA4K21P53L1W7S8PHT",
    "fetchedAt": "2025-04-15T18:37:53.235Z",
    "chunkIndex": 0,
    "type": "text",
    "text": "DECIZIE nr. 974 din 25 iunie 2009\nreferitoare la excepţia de neconstituţionalitate a dispoziţiilor art. 403 alin. 1 din Codul de procedură civilă\nEMITENT\nCURTEA CONSTITUŢIONALĂ\nMONITORUL OFICIAL nr. 614 din 10 septembrie 2009\nIoan Vida - preşedinte\nNicolae Cochinescu - judecător\nAspazia Cojocaru - judecător\nAcsinte Gaspar - judecător\nPetre Lăzăroiu - judecător"
  },
  {
    "sourceId": 111121,
    "code": "00000G0DV58YKHNA4K21P53L1W7S8PHT",
    "url": "https://legislatie.just.ro/Public/FormaPrintabila/00000G0DV58YKHNA4K21P53L1W7S8PHT",
    "fetchedAt": "2025-04-15T18:37:53.235Z",
    "chunkIndex": 1,
    "type": "text",
    "text": "Puskas Valentin Zoltan - judecător\nAugustin Zegrean - judecător\nAntonia Constantin - procuror\nMihaela Senia Costinescu - magistrat-asistent\nPe rol se află soluţionarea excepţiei de neconstituţionalitate a dispoziţiilor art. 403 alin. 1 din Codul de procedură civilă, excepţie ridicată de Societatea Comercială Concivia - S.A. din Brăila în Dosarul nr. 195/196/2009 al Judecătoriei Brăila - Secţia civilă.\nLa apelul nominal lipsesc părţile, faţă de care procedura de citare a fost legal îndeplinită.\nReprezentantul Ministerului Public pune concluzii de respingere a excepţiei de neconstituţionalitate ca fiind neîntemeiată.\nCURTEA,\navând în vedere actele şi lucrările dosarului, reţine următoarele:\nPrin Încheierea din 26 februarie 2009, pronunţată în Dosarul nr. 195/196/2009, Judecătoria Brăila - Secţia civilă a sesizat Curtea Constituţională pentru soluţionarea excepţiei de neconstituţionalitate a art. 403 alin. 1 din Codul de procedură civilă, excepţie ridicată de Societatea Comercială Concivia - S.A. din Brăila."
  },
  {
    "sourceId": 111121,
    "code": "00000G0DV58YKHNA4K21P53L1W7S8PHT",
    "url": "https://legislatie.just.ro/Public/FormaPrintabila/00000G0DV58YKHNA4K21P53L1W7S8PHT",
    "fetchedAt": "2025-04-15T18:37:53.235Z",
    "chunkIndex": 2,
    "type": "text",
    "text": "În motivarea excepţiei de neconstituţionalitate autorul arată că textul de lege criticat este neconstituţional, întrucât caracterul suspensiv de executare al contestaţiei la executare nu operează de drept, ci condiţionat de plată unei cauţiuni, împrejurare ce constituie un impediment în calea apărării drepturilor şi intereselor legitime ale persoanei interesate şi îi îngrădesc nepermis accesul liber la justiţie.\nJudecătoria Brăila - Secţia civilă apreciază excepţia ca fiind neîntemeiată, invocând practica Curţii Constituţionale în această materie.\nÎn conformitate cu dispoziţiile art. 30 alin. (1) din Legea nr. 47/1992, încheierea de sesizare a fost comunicată preşedinţilor celor două Camere ale Parlamentului, Guvernului şi Avocatului Poporului, pentru a-şi formula punctele de vedere cu privire la excepţia de neconstituţionalitate.\nAvocatul Poporului apreciază că excepţia de neconstituţionalitate este neîntemeiată, textele de lege criticate fiind în deplină concordanţă cu prevederile constituţionale invocate.\nPreşedinţii celor două Camere ale Parlamentului şi Guvernul nu au comunicat punctele lor de vedere cu privire la excepţia de neconstituţionalitate.\nCURTEA,\nexaminând încheierea de sesizare, punctul de vedere al Avocatului Poporului, raportul întocmit de judecătorul-raportor, concluziile procurorului, dispoziţiile legale criticate, raportate la prevederile Constituţiei, precum şi Legea nr. 47/1992, reţine următoarele:\nCurtea Constituţională a fost legal sesizată şi este competentă, potrivit dispoziţiilor art. 146 lit. d) din Constituţie, ale art. 1 alin. (2), ale art. 2, 3, 10 şi 29 din Legea nr. 47/1992, să soluţioneze excepţia de neconstituţionalitate.\nObiectul excepţiei de neconstituţionalitate îl constituie prevederile art. 403 alin. 1 din Codul de procedură civilă, text de lege care are următorul conţinut: \"Până la soluţionarea contestaţiei la executare sau a altei cereri privind executarea silită, instanţa competentă poate suspenda executarea, dacă se depune o cauţiune în cuantumul fixat de instanţă, în afară de cazul în care legea dispune altfel.\"\nÎn opinia autorului excepţiei de neconstituţionalitate, prevederile legale criticate contravin dispoziţiilor constituţionale cuprinse în art. 21 şi art. 53."
  },
  {
    "sourceId": 111121,
    "code": "00000G0DV58YKHNA4K21P53L1W7S8PHT",
    "url": "https://legislatie.just.ro/Public/FormaPrintabila/00000G0DV58YKHNA4K21P53L1W7S8PHT",
    "fetchedAt": "2025-04-15T18:37:53.235Z",
    "chunkIndex": 3,
    "type": "text",
    "text": "Examinând excepţia de neconstituţionalitate, Curtea constată că prin Decizia nr. 540 din 7 iunie 2007, publicată în Monitorul Oficial al României, Partea I, nr. 558 din 15 august 2007, a statuat că, întrucât plata cauţiunii nu constituie o condiţie de admisibilitate a contestaţiei la executare, ci exclusiv pentru a putea solicita suspendarea provizorie a executării silite, instituirea acestei obligaţii nu poate fi calificată ca o modalitate de a împiedica accesul liber la justiţie. În ceea ce priveşte încălcarea prevederilor art. 16 alin. (1) din Constituţie, Curtea constată că, în măsura în care reglementarea dedusă controlului se aplică tuturor celor aflaţi în situaţia prevăzută în ipoteza normei legale, fără nicio discriminare pe considerente arbitrare, critica cu un atare obiect nu este întemeiată.\nFaţă de cele arătate se constată că dispoziţiile de lege criticate sunt în concordanţă cu prevederile constituţionale invocate, inclusiv cele ale art. 53, deoarece acestea sunt aplicabile numai în ipoteza în care există o restrângere a exercitării drepturilor şi libertăţilor fundamentale ale cetăţenilor, restrângere care, astfel cum s-a arătat anterior, nu s-a constatat.\nPentru considerentele expuse mai sus, în temeiul art. 146 lit. d) şi al art. 147 alin. (4) din Constituţie, precum şi al art. 1-3, al art. 11 alin. (1) lit. A.d) şi al art. 29 din Legea nr. 47/1992,\nCURTEA CONSTITUŢIONALĂ\nÎn numele legii\nDECIDE:\nRespinge excepţia de neconstituţionalitate a dispoziţiilor art. 403 alin. 1 din Codul de procedură civilă, excepţie ridicată de Societatea Comercială Concivia - S.A. din Brăila în Dosarul nr. 195/196/2009 al Judecătoriei Brăila - Secţia civilă.\nDefinitivă şi general obligatorie.\nPronunţată în şedinţa publică din data de 25 iunie 2009.\nPREŞEDINTELE"
  },
  {
    "sourceId": 111121,
    "code": "00000G0DV58YKHNA4K21P53L1W7S8PHT",
    "url": "https://legislatie.just.ro/Public/FormaPrintabila/00000G0DV58YKHNA4K21P53L1W7S8PHT",
    "fetchedAt": "2025-04-15T18:37:53.235Z",
    "chunkIndex": 4,
    "type": "text",
    "text": "CURŢII CONSTITUŢIONALE,\nprof. univ. dr. IOAN VIDA\nMagistrat-asistent,\nMihaela Senia Costinescu\n------------"
  }
]