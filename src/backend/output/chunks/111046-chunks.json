[
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 0,
    "type": "text",
    "text": "INSTRUCŢIUNI din 21 august 2009 (*actualizate*)\nprivind condiţiile şi criteriile de aplicare a politicii de clemenţă**)\n(actualizate până la data de 9 iunie 2015*)\nEMITENT\nCONSILIUL CONCURENŢEI\n----------\nÎn temeiul art. 27 alin. (1) şi (3) din Legea concurenţei nr. 21/1996, republicată,\nConsiliul Concurenţei adoptă prezentele instrucţiuni.\n1. Prezentele instrucţiuni stabilesc cadrul prin care se recompensează cooperarea operatorilor economici cu Consiliul Concurenţei, atunci când aceşti operatori economici sunt sau au fost parte a unei înţelegeri grave ce a afectat teritoriul României sau o parte a acestuia.\n2. În înţelesul prezentelor instrucţiuni, înţelegerile grave sunt:"
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 1,
    "type": "text",
    "text": "a) înţelegerile şi/sau practicile concertate orizontale, între 2 ori mai mulţi concurenţi, îndreptate către sau având ca efect coordonarea comportamentului concurenţial pe piaţă şi/sau către influenţarea parametrilor relevanţi ai cadrului concurenţial, prin adoptarea unor practici precum fixarea preţurilor de cumpărare ori de vânzare sau a unor condiţii comerciale, alocarea cotelor de producţie ori a celor de vânzare, împărţirea pieţelor sau a clienţilor, incluzând licitaţiile trucate, restricţionarea importurilor ori a exporturilor şi/sau alte acte anticoncurenţiale îndreptate împotriva unor concurenţi; acestea sunt denumite, generic, carteluri;\nb) înţelegerile şi/sau practicile concertate verticale între operatorii economici, referitoare la condiţiile în care părţile pot cumpăra, vinde ori revinde anumite produse sau servicii, care au ca obiect restrângerea libertăţii cumpărătorului de a-şi determina preţul de vânzare.\n----------\nLit. b) a pct. 2 din Instrucţiuni a fost modificată de pct. 3 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\n3. Prezentele instrucţiuni nu se aplică înţelegerilor orizontale care, conform legii, pot fi exceptate de la interdicţia prevăzută la art. 5 alin. (1) din Legea concurenţei nr. 21/1996\n, republicată, cu modificările şi completările ulterioare, şi/sau la art. 101 alin. (1) din Tratatul privind funcţionarea Uniunii Europene, denumit în continuare TFUE.\n----------\nPct. 3 din Instrucţiuni a fost modificat de pct. 3 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\n4. Aceste înţelegeri*1) reprezintă unele dintre cele mai serioase încălcări ale legislaţiei în domeniul concurenţei, iar descoperirea şi sancţionarea acestora este una dintre priorităţile Consiliului Concurenţei. Orice operator economic care va fi descoperit că este parte a unei astfel de înţelegeri va primi o amendă substanţială.\n5. Înţelegerile presupun, aşadar, o practică în comun a cel puţin 2 operatori economici. Recompensarea denunţării acestei practici, în schimb, are un caracter strict individual. O cerere pentru clemenţă depusă în comun de către mai mulţi operatori economici nu va fi considerată o cerere în sensul prezentelor instrucţiuni."
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 2,
    "type": "text",
    "text": "6. Prin intermediul prezentelor instrucţiuni, operatorii economici pot obţine imunitate la amendă sau reducerea cuantumului acesteia, sub rezerva îndeplinirii condiţiilor prevăzute în capitolele următoare.\n7. În sistemul existent, de competenţe paralele între Comisia Europeană şi autorităţile naţionale de concurenţă, o cerere pentru clemenţă înaintată unei autorităţi nu este considerată o cerere pentru clemenţă şi în faţa unei alte autorităţi. De aceea, este în interesul operatorului economic să solicite clemenţă Consiliului Concurenţei, în situaţia în care teritoriul românesc a fost afectat de practica anticoncurenţială, iar autoritatea română de concurenţă ar putea fi considerată bine plasată pentru a acţiona împotriva respectivei încălcări.\n8. Imunitatea la amendă reprezintă exonerarea de la aplicarea amenzii a întreprinderilor care dezvăluie participarea lor la o înţelegere interzisă de art. 5 alin. (1) din Legea nr. 21/1996\n, republicată, cu modificările şi completările ulterioare, şi/sau art. 101 alin. (1) din TFUE, potrivit prezentelor instrucţiuni. Există două tipuri de imunitate la amendă, respectiv cea de tip A şi cea de tip B.\n----------\nPct. 8 din Instrucţiuni a fost modificat de pct. 4 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\n9. Consiliul Concurenţei va acorda imunitatea la amendă dacă sunt îndeplinite cumulativ următoarele condiţii:\na) operatorul economic este primul care furnizează informaţii şi elemente probatorii care, în opinia Consiliului Concurenţei, permit declanşarea procedurii de investigaţie şi efectuarea de inspecţii inopinate;\nb) la data furnizării elementelor probatorii, Consiliul Concurenţei nu deţinea suficiente elemente pentru declanşarea procedurii de investigaţie sau efectuarea de inspecţii inopinate;\nc) sunt îndeplinite condiţiile generale pentru acordarea clemenţei, prevăzute la pct. 20."
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 3,
    "type": "text",
    "text": "10. Pentru ca autoritatea de concurenţă să poată declanşa procedura de investigaţie şi să poată efectua inspecţiile inopinate în conformitate cu prevederile pct. 9, operatorul economic va trebui să furnizeze următoarele informaţii şi elemente probatorii:\na) o declaraţie*1) care va include, în măsura în care operatorul economic are cunoştinţă despre aceste elemente la momentul înaintării cererii:\n- o descriere detaliată a modului de organizare a presupusei înţelegeri, incluzând:\n(i) scopurile sale, activităţile şi modalitatea de funcţionare;\n(ii) produsele sau serviciile implicate, aria geografică, durata de funcţionare şi volumele de piaţă estimat a fi afectate de către presupusa înţelegere;\n(iii) datele şi locurile de întâlnire, conţinutul discuţiilor şi participanţii la întâlnirile desfăşurate în cadrul presupusei înţelegeri;\n(iv) toate explicaţiile relevante în legătură cu elementele probatorii furnizate pentru a susţine cererea;\n- numele şi adresa operatorului economic care înaintează cererea pentru acordarea imunităţii, precum şi numele şi adresele tuturor celorlalţi operatori economici care participă sau au participat la presupusa înţelegere;\n- numele, funcţiile, amplasarea birourilor şi, în cazul în care este necesar, adresele de domiciliu ale persoanelor care, din cunoştinţele operatorului economic, sunt sau au fost parte a presupusei înţelegeri, incluzând şi persoanele care au fost implicate în numele operatorului economic;\n- precizarea că operatorul economic nu a întreprins măsuri pentru a constrânge alţi operatori economici să participe la presupusa înţelegere sau să rămână parte a acesteia;"
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 4,
    "type": "text",
    "text": "- informaţii despre autorităţile de concurenţă, din cadrul sau din afara Uniunii Europene, care au fost contactate sau care urmează a fi contactate în legătură cu presupusa înţelegere;\n----------\nLit. a) a pct. 10 din Instrucţiuni a fost modificată de pct. 5 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\nb) alte probe în legătură cu presupusa înţelegere, aflate în posesia operatorului economic sau disponibile la momentul înaintării cererii, incluzând în mod particular orice probe din perioada încălcării suspectate.\n11. Consiliul Concurenţei va acorda imunitatea la amendă dacă sunt îndeplinite cumulativ următoarele condiţii:\na) operatorul economic este primul care furnizează informaţii şi elemente probatorii care vor permite Consiliului Concurenţei să stabilească încălcarea art. 5 alin. (1) din Legea nr. 21/1996\n, republicată, cu modificările şi completările ulterioare, şi/sau a art. 101 alin. (1) din TFUE;\n----------\nLit. a) a pct. 11 din Instrucţiuni a fost modificată de pct. 6 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\nb) la data furnizării elementelor probatorii, Consiliul Concurenţei nu deţinea suficiente elemente pentru a stabili încălcarea art. 5 alin. (1) din Legea nr. 21/1996"
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 5,
    "type": "text",
    "text": ", republicată, cu modificările şi completările ulterioare, şi/sau a art. 101 alin. (1) din TFUE;\n----------\nLit. b) a pct. 11 din Instrucţiuni a fost modificată de pct. 6 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\nc) niciun operator economic nu obţinuse imunitatea condiţionată conform pct. 9, în legătură cu presupusa înţelegere;\nd) sunt îndeplinite condiţiile generale pentru acordarea clemenţei, de la pct. 20.\n12. Pentru a obţine imunitatea, operatorul economic trebuie să furnizeze informaţii şi elemente probatorii de natura celor prevăzute la pct. 10.\n13. Operatorul economic care a întreprins măsuri pentru a constrânge alţi operatori economici să participe la presupusa înţelegere sau să rămână parte a acesteia nu sunt eligibili pentru a beneficia de imunitatea la amendă. Aceştia se mai pot califica, totuşi, pentru o reducere a cuantumului amenzii, dacă îndeplinesc cerinţele şi condiţiile prevăzute de prezentele instrucţiuni.\n----------\nPct. 13 din Instrucţiuni a fost modificat de pct. 7 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\n14. Operatorii economici care dezvăluie participarea lor la o înţelegere, dar care nu îndeplinesc condiţiile pentru obţinerea imunităţii, pot beneficia de o reducere a cuantumului amenzii, faţă de nivelul care le-ar fi fost aplicat în mod normal."
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 6,
    "type": "text",
    "text": "----------\nPct. 14 din Instrucţiuni a fost modificat de pct. 8 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\n15. Pentru a putea beneficia de o asemenea reducere, un operator economic trebuie să furnizeze Consiliului Concurenţei elemente probatorii referitoare la pretinsa încălcare a legii, care să aducă o contribuţie suplimentară semnificativă în raport cu cele aflate deja în posesia acestuia şi trebuie să îndeplinească condiţiile generale pentru acordarea clemenţei.\n16. Noţiunea de \"contribuţie suplimentară semnificativă\" se referă la măsura în care elementele probatorii, necunoscute până la acea dată, furnizate de un operator economic, consolidează, prin însăşi natura lor şi/sau prin gradul lor de precizie, capacitatea Consiliului Concurenţei de a demonstra existenţa presupusei înţelegeri. În această evaluare, Consiliul Concurenţei consideră că, în general, elementele probatorii scrise provenind din perioada la care faptele se raportează au o contribuţie mai mare decât cele stabilite ulterior. Elementele probatorii care au o legătură directă cu faptele în cauză vor fi considerate ca fiind mai importante decât acelea care nu au decât o legătură indirectă cu faptele respective. În mod similar, va fi luat în considerare şi gradul în care este necesară coroborarea elementelor furnizate cu alte surse, pentru ca respectivele elemente să poată fi administrate cu succes în cadrul investigaţiei. Astfel, elementele probatorii concludente vor fi considerate ca având o contribuţie suplimentară mai importantă decât elementele probatorii precum declaraţiile, care necesită verificarea şi coroborarea cu alte surse, în situaţia în care sunt contestate.\n17. În toate deciziile emise, la sfârşitul procedurii de investigaţie, Consiliul Concurenţei va determina nivelul reducerii de care va beneficia operatorul economic, raportat la amenda care i-ar fi fost aplicată în mod normal:\na) pentru primul operator economic care furnizează elemente probatorii ce aduc o contribuţie suplimentară semnificativă: o reducere cuprinsă între 30% şi 50%;\nb) pentru al doilea operator economic care furnizează elemente probatorii ce aduc o contribuţie suplimentară semnificativă: o reducere cuprinsă între 20% şi 30%;\nc) pentru ceilalţi operatori economici care furnizează elemente probatorii ce aduc o contribuţie suplimentară semnificativă: o reducere de maximum 20%.\nPentru a determina nivelul reducerii în interiorul fiecăreia dintre aceste tranşe, Consiliul Concurenţei va lua în considerare data la care i-au fost comunicate elementele probatorii ce îndeplinesc condiţiile prevăzute la pct. 15, precum şi valoarea contribuţiei suplimentare aduse de acestea.\n18. Dacă operatorul economic care solicită reducerea cuantumului amenzii este primul care furnizează elemente, în sensul celor prevăzute la pct. 16, pe care Consiliul Concurenţei le utilizează pentru a identifica fapte adiţionale care conduc la creşterea gravităţii sau duratei încălcării, acesta nu va lua în calcul aceste fapte adiţionale la stabilirea cuantumului amenzii aplicate operatorului economic care le-a furnizat."
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 7,
    "type": "text",
    "text": "19. Orice operator economic care doreşte să solicite imunitatea la amendă trebuie să se adreseze Consiliului Concurenţei.\n20. Operatorul economic poate beneficia de clemenţă dacă îndeplineşte cumulativ următoarele condiţii:\na) cooperează în mod real, total, continuu şi prompt cu Consiliul Concurenţei, de-a lungul întregii proceduri de investigaţie, respectiv:\n- furnizează Consiliului Concurenţei toate informaţiile relevante şi elementele probatorii de care dispune sau ar putea dispune referitor la încălcarea suspectată;\n- rămâne la dispoziţia Consiliului Concurenţei pentru a răspunde oricărei solicitări care ar putea contribui la stabilirea faptelor în cauză;\n- nu distruge, falsifică sau ascunde informaţii relevante ori elemente probatorii referitoare la presupusa înţelegere; şi\n- nu dezvăluie existenţa cererii pentru clemenţă sau conţinutul acesteia înainte ca autoritatea de concurenţă să transmită raportul de investigaţie părţilor, în afara cazului în care Consiliul Concurenţei a stabilit altfel;\nb) a încetat implicarea în presupusa înţelegere la solicitarea Consiliului Concurenţei;\nc) nu a dezvăluit intenţia sa de realizare a unei cereri pentru clemenţă sau elemente ale cererii, decât în faţa altor autorităţi de concurenţă.\n21. Un operator economic care înaintează o cerere formală pentru imunitate trebuie:"
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 8,
    "type": "text",
    "text": "a) să furnizeze imediat Consiliului Concurenţei, pe lângă declaraţii, toate informaţiile şi elementele probatorii de care dispune, în legătură cu presupusa încălcare a legii;\nsau\nb) să prezinte într-o primă fază informaţiile de care dispune, într-o formă ipotetică*1). În acest caz, operatorul economic trebuie să prezinte o listă descriptivă a elementelor probatorii propuse a fi divulgate la o dată ulterioară convenită. Această listă trebuie să reflecte cu exactitate natura şi conţinutul elementelor probatorii păstrând, în acelaşi timp, caracterul ipotetic al divulgării. Copii ale documentelor, din care au fost eliminate pasaje sensibile, pot fi utilizate pentru a arăta natura şi conţinutul elementelor probatorii prezentate în lista descriptivă. Numele operatorului economic solicitant, precum şi numele altor operatori economici implicaţi în presupusa înţelegere nu este necesar a fi divulgate până la momentul în care sunt furnizate elementele probatorii indicate in lista descriptivă. Totuşi, trebuie identificate cu claritate tipul încălcării, produsul sau serviciul implicat în presupusa înţelegere, aria geografică afectată, precum şi durata estimată a presupusei încălcări.\n22. Consiliul Concurenţei va confirma în scris primirea cererii de imunitate la amendă, precum şi data şi ora la care operatorul economic a furnizat elementele probatorii menţionate.\n23. După ce Consiliul Concurenţei a primit informaţiile şi elementele probatorii, furnizate conform pct. 21 lit. a), şi a verificat dacă acestea îndeplinesc condiţiile prevăzute la pct. 9 lit. a) şi b) sau pct. 11 lit. a), b) şi c), va acorda operatorului economic, în scris, imunitatea condiţionată la amendă*2.\n24. În situaţia în care operatorul economic a prezentat informaţiile şi elementele probatorii în formă ipotetică, Consiliul Concurenţei va verifica dacă natura şi conţinutul elementelor probatorii descrise în lista menţionată la pct. 21 lit. b) îndeplinesc condiţiile prevăzute la pct. 9 lit. a) şi b) sau pct. 11 lit. a), b) şi c) şi va informa operatorul economic. După furnizarea elementelor probatorii, dar nu mai târziu de data convenită, şi după ce a verificat că acestea corespund descrierii făcute în listă, Consiliul Concurenţei îi va acorda, în scris, operatorului economic imunitatea condiţionată la amendă.\n25. Consiliul Concurenţei va informa operatorul economic, în scris, în ceea ce priveşte neîndeplinirea condiţiilor prevăzute la pct. 9 şi 11.\n26. Un participant la înţelegere poate contacta Consiliul Concurenţei, manifestându-şi voinţa de a coopera cu autoritatea de concurenţă. În acest sens, operatorul economic poate solicita acordarea unui număr de ordine*3), pentru a furniza informaţiile prevăzute de prezentele instrucţiuni, cu scopul de a-şi asigura prioritatea în ceea ce priveşte ordinea de înregistrare a cererilor de imunitate. Operatorul economic va justifica cererea sa de obţinere a unui număr de ordine.\n27. Consiliul Concurenţei poate acorda numărul de ordine pe o perioadă care va fi specificată de la caz la caz, pentru a permite colectarea informaţiilor şi a elementelor probatorii necesare.\n28. Pentru a putea obţine un număr de ordine, operatorul economic trebuie să furnizeze autorităţii de concurenţă informaţii referitoare la numele şi adresa sa, părţile la presupusa înţelegere, produsul/produsele şi teritoriul/teritoriile afectate, tipul înţelegerii, durata estimată a încălcării, precum şi o scurtă descriere a modalităţii de funcţionare a presupusei înţelegeri."
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 9,
    "type": "text",
    "text": "Operatorul economic trebuie, de asemenea, să informeze Consiliul Concurenţei cu privire la cererile pentru clemenţă adresate sau pe care intenţionează să le adreseze altor autorităţi de concurenţă, cu privire la presupusa înţelegere.\n29. Atunci când va acorda un număr de ordine, Consiliul Concurenţei va stabili termenul în care operatorul economic îşi poate completa cererea cu informaţiile şi elementele probatorii necesare îndeplinirii condiţiilor de obţinere a imunităţii.\n30. Operatorii economici care beneficiază de un număr de ordine nu pot să îşi completeze solicitarea prin înaintarea unei cereri formale sub formă ipotetică.\n31. Dacă operatorul economic îşi completează cererea în termenul stabilit de către Consiliul Concurenţei, se va considera că informaţiile şi elementele probatorii furnizate au fost transmise la data acordării numărului de ordine.\n32. În situaţia în care solicitarea nu este completată în termenul stabilit, Consiliul Concurenţei o va respinge. În cazul în care operatorul economic va reveni şi va solicita din nou imunitatea, iar aceasta nu a fost încă acordată condiţionat, acesta nu va mai avea posibilitatea să recurgă la sistemul numărului de ordine sau la cererea formală sub forma ipotetică. Operatorul economic va putea înainta Consiliului Concurenţei doar o cerere formală prin care să furnizeze imediat toate informaţiile şi elementele probatorii de care dispune, în legătură cu presupusa încălcare a legii.\n33. În situaţia în care Comisia Europeană este \"mai bine plasată\" pentru a analiza un caz, în concordanţă cu prevederile pct. 14 din Comunicarea Comisiei privind cooperarea în cadrul reţelei autorităţilor de concurenţă*1), operatorul economic care a înaintat sau doreşte să înainteze o cerere pentru acordarea imunităţii Comisiei Europene poate adresa o solicitare simplificată pentru acordarea imunităţii şi Consiliului Concurenţei, atunci când consideră că autoritatea română de concurenţă ar putea fi mai bine plasată, conform aceleiaşi comunicări.\n34. Solicitarea simplificată trebuie să includă o scurtă descriere a următoarelor elemente:\na) numele şi adresa operatorului economic care realizează solicitarea;\nb) celelalte părţi implicate în presupusa înţelegere;\nc) produsul/produsele şi zona geografică afectată;"
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 10,
    "type": "text",
    "text": "d) tipul înţelegerii;\ne) durata estimată a încălcării;\nf) statele membre pe teritoriul cărora se află, probabil, elementele probatorii;\ng) informaţii referitoare la existenţa altor cereri pentru clemenţă, existente sau potenţiale, privind aceeaşi presupusă înţelegere.\n35. După primirea solicitării simplificate, Consiliul Concurenţei va confirma în scris înregistrarea acesteia şi, dacă este cazul, faptul că operatorul economic este primul care a solicitat acordarea imunităţii.\n36. În cazul în care Consiliul Concurenţei decide să solicite informaţii suplimentare, operatorul economic trebuie să le furnizeze prompt. Atunci când Consiliul Concurenţei decide să acţioneze referitor la cazul respectiv, va stabili un termen în care operatorul economic trebuie să furnizeze toate informaţiile şi elementele probatorii necesare îndeplinirii condiţiilor de obţinere a imunităţii. Dacă operatorul economic transmite elementele respective în termenul stabilit de Consiliul Concurenţei, se va considera că acestea au fost furnizate la data când s-a înaintat solicitarea simplificată pentru acordarea imunităţii.\n37. În situaţia în care există mai multe solicitări pentru acordarea imunităţii, Consiliul Concurenţei va examina aceste cereri, referitoare la aceeaşi potenţială încălcare a legii, în ordinea cronologică a primirii acestora, indiferent dacă cererea pentru imunitate este prezentată formal sau prin solicitarea unui număr de ordine.\n38. Dacă, la sfârşitul procedurii de investigaţie, operatorul economic îndeplineşte condiţiile prevăzute la pct. 9 sau 11, după caz, Consiliul Concurenţei îi acordă imunitatea la amendă, prin decizie. În situaţia în care, la sfârşitul procedurii de investigaţie, operatorul economic nu îndeplineşte condiţiile prevăzute la pct. 9 sau 11, acesta nu va beneficia de imunitate conform prezentelor instrucţiuni.\n39. Operatorul economic poate să informeze Consiliul Concurenţei, la orice moment, că nu mai doreşte continuarea procedurilor referitoare la cererea sa. În această situaţie, solicitantul poate retrage informaţiile şi documentele înaintate Consiliului Concurenţei în vederea acordării imunităţii sau poate solicita ca acestea să fie luate în considerare pentru o eventuală reducere a amenzii. Acest lucru nu poate împiedica Consiliul Concurenţei să se folosească de drepturile sale de investigaţie pentru a obţine informaţiile respective.\n40. Un operator economic care doreşte să beneficieze de reducerea cuantumului amenzii, conform pct. 15, trebuie să înainteze o cerere formală Consiliului Concurenţei şi trebuie să prezinte suficiente elemente probatorii ale presupusei înţelegeri. Orice furnizare voluntară a unor elemente probatorii către Consiliul Concurenţei, de natură a fi luată în considerare pentru a beneficia de tratamentul favorabil prevăzut la cap. III, trebuie să fie clar identificată, la momentul transmiterii, ca făcând parte dintr-o solicitare formală pentru reducerea cuantumului amenzii."
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 11,
    "type": "text",
    "text": "41. Consiliul Concurenţei va confirma în scris primirea cererii pentru reducerea cuantumului amenzii şi fiecare furnizare ulterioară de elemente probatorii, confirmând data şi ora exactă a fiecărei astfel de furnizări. Consiliul Concurenţei nu se va pronunţa asupra unei cereri pentru reducerea cuantumului amenzii înainte de a lua o hotărâre cu privire la o cerere existentă pentru imunitate condiţionată la amendă, referitoare la aceeaşi încălcare.\n42. În cazul în care Consiliul Concurenţei ajunge la concluzia preliminară că elementele probatorii prezentate de operatorul economic aduc o contribuţie suplimentară semnificativă în conformitate cu prevederile pct. 15 şi 16 şi că operatorul economic a îndeplinit condiţiile prevăzute la pct. 20 şi 40, va informa, în scris, operatorul economic cu privire la posibilitatea de a reduce cuantumul amenzii, conform pct. 17, dar nu mai târziu de data la care raportul de investigaţie este transmis părţilor implicate.\nÎn cadrul aceleiaşi perioade de timp, Consiliul Concurenţei va informa operatorul economic, în scris, dacă ajunge la concluzia preliminară că respectivul operator economic nu poate beneficia de reducerea cuantumului amenzii.\n43. În deciziile pe care le emite la încheierea procedurii de investigaţie, Consiliul Concurenţei va evalua situaţia finală a fiecărui operator economic care a înaintat o cerere pentru reducerea cuantumului amenzii. Consiliul Concurenţei va determina în aceste decizii:\na) dacă elementele probatorii furnizate de către operatorul economic aduc o contribuţie suplimentară semnificativă în raport cu elementele probatorii aflate deja în posesia autorităţii de concurenţă;\nb) dacă au fost îndeplinite condiţiile prevăzute la pct. 20;\nc) nivelul exact al reducerii de care beneficiază operatorul economic, conform pct. 17.\nÎn cazul în care Consiliul Concurenţei constată că operatorul economic nu a îndeplinit condiţiile prevăzute la pct. 20, operatorul economic respectiv nu va beneficia de un tratament favorabil conform prezentelor instrucţiuni.\n44. Orice declaraţie înaintată de un operator economic Consiliului Concurenţei în cadrul prezentelor instrucţiuni face parte integrantă din dosarul cauzei. Aceasta nu poate fi divulgată sau utilizată în alte scopuri decât pentru aplicarea art. 5 alin. (1) din Legea nr. 21/1996\n, republicată, cu modificările şi completările ulterioare, şi/sau a art. 101 alin. (1) din TFUE."
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 12,
    "type": "text",
    "text": "----------\nPct. 44 din Instrucţiuni a fost modificat de pct. 9 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\n45. Accesul la declaraţii este acordat doar părţilor implicate, cu condiţia să se angajeze, împreună cu reprezentanţii legali care primesc acces în numele lor, să nu realizeze copii, prin mijloace mecanice sau electronice, ale oricăror informaţii din declaraţiile la care este acordat accesul. Aceste persoane trebuie să asigure faptul că informaţiile obţinute din declaraţie vor fi utilizate doar pentru scopurile menţionate la pct. 44. Altor persoane, precum autorii plângerilor, de exemplu, nu li se va acorda accesul la declaraţii. Consiliul Concurenţei consideră că acest tip de protecţie specifică nu se mai justifică din momentul în care solicitantul dezvăluie unor terţe persoane conţinutul cererii.\n46. Consiliul Concurenţei nu ia nicio hotărâre în ceea ce priveşte oportunitatea acordării imunităţii condiţionate sau oportunitatea recompensării vreunei solicitări de clemenţă în cazul în care se constată că solicitarea se referă la încălcări care intră sub incidenţa termenului de prescripţie de 5 ani, prevăzut la art. 58 alin. (1) lit. b) din Legea nr. 21/1996, republicată, deoarece o astfel de cerere nu ar avea obiect.\n47. Abrogat.\n----------\nPct. 47 din Instrucţiuni a fost abrogat de pct. 10 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015.\n48. Consiliul Concurenţei are obligaţia să asigure, la cererea operatorului economic care solicită clemenţă, confidenţialitatea cu privire la identitatea acestuia, până la momentul comunicării raportului de investigaţie.\n----------\nPct. 48 din Instrucţiuni a fost introdus de pct. 11 al art. I din INSTRUCŢIUNILE din 6 mai 2015 puse în aplicare de ORDINUL nr. 238 din 6 mai 2015 publicat în MONITORUL OFICIAL nr. 403 din 9 iunie 2015."
  },
  {
    "sourceId": 111046,
    "code": "00000G2X06B3OID1WS90JCVZAK40TS1A",
    "url": "https://legislatie.just.ro/Public/FormaPrintabila/00000G2X06B3OID1WS90JCVZAK40TS1A",
    "fetchedAt": "2025-04-10T11:18:16.472Z",
    "chunkIndex": 13,
    "type": "text",
    "text": "------"
  }
]