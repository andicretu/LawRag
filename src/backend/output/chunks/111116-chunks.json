[
  {
    "sourceId": 111116,
    "code": "00000G2OS1IF7436UC90MVYBI4X8AABT",
    "url": "https://legislatie.just.ro/Public/FormaPrintabila/00000G2OS1IF7436UC90MVYBI4X8AABT",
    "fetchedAt": "2025-04-15T18:37:52.354Z",
    "chunkIndex": 0,
    "type": "text",
    "text": "DECIZIE nr. 972 din 25 iunie 2009\nreferitoare la excepţia de neconstituţionalitate a dispoziţiilor art. 581 din Codul de procedură civilă\nEMITENT\nCURTEA CONSTITUŢIONALĂ\nMONITORUL OFICIAL nr. 614 din 10 septembrie 2009\nIoan Vida - preşedinte\nNicolae Cochinescu - judecător\nAspazia Cojocaru - judecător\nAcsinte Gaspar - judecător\nPetre Lăzăroiu - judecător"
  },
  {
    "sourceId": 111116,
    "code": "00000G2OS1IF7436UC90MVYBI4X8AABT",
    "url": "https://legislatie.just.ro/Public/FormaPrintabila/00000G2OS1IF7436UC90MVYBI4X8AABT",
    "fetchedAt": "2025-04-15T18:37:52.354Z",
    "chunkIndex": 1,
    "type": "text",
    "text": "Puskas Valentin Zoltan - judecător\nAugustin Zegrean - judecător\nAntonia Constantin - procuror\nMihaela Senia Costinescu - magistrat-asistent\nPe rol se află soluţionarea excepţiei de neconstituţionalitate a dispoziţiilor art. 581 din Codul de procedură civilă, excepţie ridicată de Salvaras Apostolos în Dosarul nr. 11.995/245/2008 al Judecătoriei Iaşi.\nLa apelul nominal lipsesc părţile, faţă de care procedura de citare a fost legal îndeplinită.\nReprezentantul Ministerului Public pune concluzii de respingere a excepţiei de neconstituţionalitate ca fiind neîntemeiată.\nCURTEA,\navând în vedere actele şi lucrările dosarului, reţine următoarele:\nPrin Încheierea din 11 februarie 2009, pronunţată în Dosarul nr. 11.995/245/2008, Judecătoria Iaşi a sesizat Curtea Constituţională pentru soluţionarea excepţiei de neconstituţionalitate a art. 581 din Codul de procedură civilă, excepţie ridicată de Salvaras Apostolos."
  },
  {
    "sourceId": 111116,
    "code": "00000G2OS1IF7436UC90MVYBI4X8AABT",
    "url": "https://legislatie.just.ro/Public/FormaPrintabila/00000G2OS1IF7436UC90MVYBI4X8AABT",
    "fetchedAt": "2025-04-15T18:37:52.354Z",
    "chunkIndex": 2,
    "type": "text",
    "text": "În motivarea excepţiei de neconstituţionalitate autorul arată că dispoziţiile criticate încalcă prevederile art. 16, 21 şi 124 din Constituţie, întrucât într-o cauză reglementată de ordonanţa preşedinţială reclamantului îi este îngrădit accesul liber la justiţie; el nu mai are aceleaşi drepturi sau pârghii juridice pe care legea le pune la dispoziţie în cazul unei proceduri de drept comun.\nJudecătoria Iaşi apreciază că excepţia nu este întemeiată. Dispoziţiile legale criticate nu contravin principiului legalităţii şi liberului acces la justiţie, împotriva sentinţei pronunţate în procedura ordonanţei preşedinţiale putându-se promova calea de atac a recursului. Nu poate fi reţinută nici inegalitatea părţilor în faţa instanţei, textul fiind de generală aplicare pentru toate părţile implicate în proces, fără discriminare, procedura ordonanţei preşedinţiale conferind părţii ce se află în stare de urgenţă o cale în plus de a se adresa justiţiei. Faptul că art. 581 din Codul de procedură civilă prevede posibilitatea executării de îndată a hotărârii nu reprezintă o încălcare a principiului liberului acces la justiţie, de vreme ce partea interesată are la dispoziţie exerciţiul căii de atac.\nÎn conformitate cu dispoziţiile art. 30 alin. (1) din Legea nr. 47/1992, încheierea de sesizare a fost comunicată preşedinţilor celor două Camere ale Parlamentului, Guvernului şi Avocatului Poporului, pentru a-şi formula punctele de vedere cu privire la excepţia de neconstituţionalitate.\nAvocatul Poporului apreciază că excepţia de neconstituţionalitate este neîntemeiată, textele de lege criticate fiind în deplină concordanţă cu prevederile constituţionale invocate.\nPreşedinţii celor două Camere ale Parlamentului şi Guvernul nu au comunicat punctele lor de vedere cu privire la excepţia de neconstituţionalitate.\nCURTEA,\nexaminând încheierea de sesizare, punctul de vedere al Avocatului Poporului, raportul întocmit de judecătorul-raportor, concluziile procurorului, dispoziţiile legale criticate, raportate la prevederile Constituţiei, precum şi Legea nr. 47/1992, reţine următoarele:\nCurtea Constituţională a fost legal sesizată şi este competentă, potrivit dispoziţiilor art. 146 lit. d) din Constituţie, ale art. 1 alin. (2), ale art. 2, 3, 10 şi 29 din Legea nr. 47/1992, să soluţioneze excepţia de neconstituţionalitate.\nObiectul excepţiei de neconstituţionalitate îl constituie prevederile art. 581 din Codul de procedură civilă, texte de lege care au următorul conţinut: \"Instanţa va putea să ordone măsuri vremelnice în cazuri grabnice, pentru păstrarea unui drept care s-ar păgubi prin întârziere, pentru prevenirea unei pagube iminente şi care nu s-ar putea repara, precum şi pentru înlăturarea piedicilor ce s-ar ivi cu prilejul unei executări.\nCererea de ordonanţă preşedinţială se va introduce la instanţa competentă să se pronunţe asupra fondului dreptului."
  },
  {
    "sourceId": 111116,
    "code": "00000G2OS1IF7436UC90MVYBI4X8AABT",
    "url": "https://legislatie.just.ro/Public/FormaPrintabila/00000G2OS1IF7436UC90MVYBI4X8AABT",
    "fetchedAt": "2025-04-15T18:37:52.354Z",
    "chunkIndex": 3,
    "type": "text",
    "text": "Ordonanţa va putea fi dată şi fără citarea părţilor şi chiar atunci când există judecată asupra fondului. Judecata se face de urgenţă şi cu precădere. Pronunţarea se poate amâna cu cel mult 24 de ore, iar motivarea ordonanţei se face în cel mult 48 de ore de la pronunţare.\nOrdonanţa este vremelnică şi executorie. Instanţa va putea hotărî ca executarea să se facă fără somaţie sau fără trecerea unui termen.\"\nÎn opinia autorului excepţiei de neconstituţionalitate, prevederile legale criticate contravin dispoziţiilor constituţionale cuprinse în art. 16 alin. (2), art. 21 şi art. 124.\nExaminând excepţia de neconstituţionalitate, Curtea reţine că instanţa constituţională s-a pronunţat în numeroase cauze asupra constituţionalităţii textului de lege criticat, acesta fiind raportat la aceleaşi prevederi din Constituţie ca şi cele invocate în cauza de faţă. Astfel, prin Decizia nr. 244 din 4 martie 2008, publicată în Monitorul Oficial al României, Partea I, nr. 288 din 14 aprilie 2008, Curtea a statuat că prin procedura de urgenţă instituită de art. 581 din Codul de procedură civilă nu numai că nu se aduce vreo îngrădire dreptului oricărei persoane de a se adresa justiţiei pentru apărarea drepturilor, a libertăţilor şi a intereselor sale legitime, ci, dimpotrivă, se creează o posibilitate în plus pentru cel vătămat într-un drept legitim de a se adresa justiţiei, prin cerere de ordonanţă preşedinţială, şi aceasta în cazuri grabnice, pentru păstrarea unui drept care s-ar păgubi prin întârziere, pentru prevenirea unei pagube iminente şi care nu s-ar putea repara, precum şi pentru înlăturarea piedicilor ce s-ar ivi cu prilejul unei executări.\nÎntrucât nu au intervenit elemente noi, de natură să determine schimbarea acestei jurisprudenţe, atât considerentele, cât şi soluţiile deciziei menţionate îşi păstrează valabilitatea şi în prezenta cauză.\nPentru considerentele expuse mai sus, în temeiul art. 146 lit. d) şi al art. 147 alin. (4) din Constituţie, precum şi al art. 1-3, al art. 11 alin. (1) lit. A.d) şi al art. 29 din Legea nr. 47/1992,\nCURTEA CONSTITUŢIONALĂ\nÎn numele legii\nDECIDE:\nRespinge excepţia de neconstituţionalitate a dispoziţiilor art. 581 din Codul de procedură civilă, excepţie ridicată de Salvaras Apostolos în Dosarul nr. 11.995/245/2008 al Judecătoriei Iaşi."
  },
  {
    "sourceId": 111116,
    "code": "00000G2OS1IF7436UC90MVYBI4X8AABT",
    "url": "https://legislatie.just.ro/Public/FormaPrintabila/00000G2OS1IF7436UC90MVYBI4X8AABT",
    "fetchedAt": "2025-04-15T18:37:52.354Z",
    "chunkIndex": 4,
    "type": "text",
    "text": "Definitivă şi general obligatorie.\nPronunţată în şedinţa publică din data de 25 iunie 2009.\nPREŞEDINTELE\nCURŢII CONSTITUŢIONALE,\nprof. univ. dr. IOAN VIDA\nMagistrat-asistent,\nMihaela Senia Costinescu\n---------"
  }
]